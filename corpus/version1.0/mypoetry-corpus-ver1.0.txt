Title: တက်လူ့တေးသံ
By: ဇော်ဂျီ
ကြက်ဖ သာလျှင်
အာရုဏ်ရောင်လှ ၊ ဝင်းဝါကြ၏ ။
ဥဩ သာလျှင်
ရာသီနွေလ ၊ ဖူးပွင့်ကြ၏ ။
ဖားငယ် သာလျှင်
အာကာမိုးက ၊ မိုးရွာကြ၏ ။
တက်လူ သာလျှင်
မြန်မာပြည်လှ ၊ အားသစ်ရ၍
ဇေယျအောင်လံ ထူမည်တည်း ။

Title: ဤနေရာ
By: ဇော်ဂျီ
ဤနေရာတွင်
ညောင်ညိုပင်၏ ၊ မြေပြင်ခြေရင်း
မြစ်ပါးပျဉ်းသည် ၊ သက်ဆင်းလူးလွန့်
မြွေသို့တွန့်၏ ။
ဤနေရာတွင်
ပိန္နဲ့ပင်ဝယ် ၊ ရှဉ့်ရင်ပေါ့ပါး
မြီးဖားဖားသည် ၊ ရွက်ကြားခက်လက်
လျှပ်သို့လက်၏ ။
ဤနေရာတွင်
ထန်းနှစ်ပင်သည် ၊ တူယှဉ်ပြိုင်မြင့်
ရွက်ဝန်းဖွင့်၍ ၊ အကျင့်သိက္ခာ
ရှင်သို့သာတည့် ။
ဤနေရာတွင်
စေတီရှင်သည် ၊ ဖြူစင်မောက်မို့
ကြားဖူးသို့တည့် ။
ဤနေရာတွင်
ထက်ကောင်းကင်ဝယ် ၊ လေညင်ခတ်တီး
စေတီထီးမှ ၊ ဆည်းလည်းသံရွှင်
မိုးကျသွင်တည့် ။
ဤသို့သံသာ ၊ ဤရုပ်ဝါသည်
ငါ့မှာသတိ မြဲခဲ့၏ ။

Title: ရွှေကတွတ်
By: လယ်ဝန်မင်း ဦးစီ (ဒွေးချိုး-ဗုံကြီးသံ)
ရွှေမန်းဆို တောင်တော်ဦးက
ကျူးလာတဲ့ မိုးသံငယ်
အုန်းညံခြိမ့်ကြွေးလေ့ ။
တာတော်ခွင်
ရေဝင်အောင် ရွှေကတွတ်ကို
မင်းလွှတ်ခဲ့လေး ။

Title: တို့တောရွာ
By: နုယဉ်
ပျိုလေးတို့ရွာ ၊ သာပါစမေး ။
သာပါတယ် ၊ ရွာလယ်လမ်းမှာ
ပန်းတွေနှင့်မွှေး ။
ပျိုလေးတို့ရွာ ၊ သာပါစမေး ။
သာပါတယ်၊ နေညိုစောင်းယင်
ဒေါင်းတွန်သံကြွေး ။
မောင်ကြီး လာခဲ့ယင်
မြောက်ပြင်မှာမေး ။
မြောက်ပြင်က အိမ်စဉ်တန်းမှာ
ပန်းခြုံနှင့်လေး ။
ပန်းခြုံနှင့်အိမ်ကိုဝင်ယင်
ဒန်းမြင်လိမ့်လေး ။
သည်ဒန်းကို ပျိုစီးလို့
ညည်းမှိုင်းမိသေး ။
အပျိုပေါတဲ့ ၊ တို့တောရွာ ။
ပျို့လူ ရွာစဉ်လျှောက်လို့
လမ်းထောင်ခဲ့ ။
ရှုခင်းရယ်သာ ၊ ရွာစဉ်လုံး ကြည်အေး ။
ပျို့ရွာ ရှုမဆုံးမှာ
ပြုံးကြမယ်လေး ။

Title: ကောက်စိုက်ချိန်
By: နုယဉ်
ရွှေမိုးမင်းက ၊ မလင်းတလင်း
တို့လယ်ပြင်က ၊ ပျိုးပင်ခင်း
ပျိုလေး ကောက်စိုက်ဆင်း ။
ရွှေမိုးမင်းက ၊ မညို့တညို
သီချင်းသီသံချို ။
ညောင်ညိုပင်က ၊ သံစုံချွဲ
တေးငှက် ရွှေလည်နွှဲ ။
ရွှေယောင်တွဲနှင့် ပျိုတို့လူ
ပျိုလေးချစ်တဲ့သူ ။
ကူလာပါနှင့် ပျို့ကောက်ရေး
မွေးမေဆိုမယ်လေး ။

Title: တို့လယ်သမား ဗုံထောက်သံ
By: ဇော်ဂျီ
ငကျွဲနှင့် ဧည့်မထ ၊ မှည့်သမျှ ရွှေငွေ ။
ဟဲ့အလှ မယ်မေရယ် ၊ လယ်မြေနှံ့ ဖြန့်ကြဲ ။
စိုက်ကြစို့ ဘာမဖြုန်တယ် ၊ ရတနာပုံ ဆိုက်ဖို့မလွှဲ ။
ဓားစက်ပျံ ထွန်သွားတဲ့ ၊ ကြားပါစ ကိုဖိုးထယ် ။
ကြားပါရဲ့ ရွှေမယ်ရယ် ၊ ဖိုးထယ်တို့ ဉာဏ်မဝေး ။
မနှစ်က တို့များလယ်မှာ ၊ တွင်ကျယ်တယ်ဓားစက်ကြောင့်လေး ။
အောင်ရပ်မြေ ရေချိုပိုင်း ၊တိုင်းပြည်သိ ကြွေးကြော် ။
သုံးသီးစိုက် သိုက်စာပေါ် ၊ မြတ်ဘိုးတော် ဉာဏ်ဘဲ ။
စပါးနှင့် ဂုံလျှော်ပင် ၊ ဆောင်းအဝင် ဘီးလိမ့်မြေပဲ ။
ဆည်မြောင်းရေ သွင်သွင်စီးပြီမို့ ၊ နှစ်သီးလောက် စိုက်မယ်ရှင် ။
ဘိုကိတ်နှင့် နံနံပင် ၊ နှမ်းလျင်နှင့် ကုလားပဲ ။
ရွေးချင်ဘု ရှင်ဘုတ်ဆုံရယ် ၊ ဂျုံပင်ပါ ကောင်းတတ်သည်ဘဲ ။
ခြည်မျှင်ရှည် ဝါဖြူတင်လှ ၊ တဧက တွက်စမ်းကွယ် ။
ခက်ပါဘု စရိတ်ဖယ်ယင် ၊ ရာ့သုံးဆယ် ငွေသား ။
အိတ်ကပ်ထဲ အသားတင်ကျန်မယ် ၊ ဆဆယ်ပြန် စိုက်ကြစို့လား ။
ကာဖီခြံ လဖက်တွဲ ၊ မြေပဲနှင့်ကြံပင် ။
တိုးချဲ့လို့ စိုက်လိုက်ယင် ၊ တောတခွင် တောင်တလွှား ။
စားနေဝတ် အရာရာမှာ ၊ သူမသာ မြို့နှင့်မခြား ။
လိမ်မော်ခြံ ထောင်သောင်း ၊ တောင်စောင်းနှင့်တောင်စွယ် ။
ယန္တရား ညစ်စက်တယ်မယ် ၊ ချင်းတောင်နယ် စခန်း ။
ငါတို့ရဲ့ အကြံအောင်ယင် ၊ တပြည်ထောင် သုံးလို့ရွှင်လန်း ။
တောပင် တော်တော်ခုတ်ကြပါ့ ၊ တောပြုတ်လိမ့် နောက်နောင် ။
တောခုတ်လို့ တောပြောင် ၊ မိုးခေါင်တော့မှာဘဲ ။
မိုးခေါင်လို့ ရေမကြွယ် ၊ သဲပင်လယ် ဖြစ်လိမ့်မလွှဲ ။
ပုပ္ပားမောင် တောင်ခတုံး ၊ ယောင်ထုံးစို့ ကွယ်တို့ရယ် ။
ထုံးလှလှ မြကွေသွယ် ၊ ချယ်ရီနှင့် သဖန်း ။
သီးမျိုးနှင့် ပွင့်မျိုးမကျန်အောင် ၊ နှစ်ခါပြန် စိုက်လိုက်ကြစမ်း ။

Title: သုံးသီးစားနှင့်စည်ဗြောသံ
By: မင်းသုဝဏ်
မိုးမရွာ ရေမတက်လို့
အက်ကြောင်းနဲ့ ဗလဗွေ၊ တို့မြေကွဲ လယ်တော ။
နေ့ချင်းကွယ် ရေလျှံလို့ ၊ ညချင်းကွယ် ရေလျှံလို့
တာတမံ အနိုင်တုတ်ရတယ် ၊ စုပ်ရေကပေါ ။
စုပ်ရေမှာ မြေခွဲလို့
မျိုးကြဲစို့ သင်္ကြန်မှီ ၊ ဂုန္နီတဲ့လျှော်ထူး ။
နောင်ရေးကို မျှော်ချေက
လျှော်တလှေ ငွေတလောင်းရယ်နဲ့
ရောင်းဖို့စိတ်ကူး ။
လျှော်ချိန်ကုန် မုတ်သုန်မိုးရယ်နဲ့
ထယ်ထိုးလို့ လယ်ထွန်၊ ရောင်းစွံတဲ့ ငကျွဲ ။
ကြွက်သွားရယ် အတူယှဉ်လို့
လယ်ပြင်မှာ ဆင်ကောင်ပျောက်တယ်
ဖြိုးမောက်လို့ကဲ ။
ကောက်လိုင်းတီ လယ်ကန်သင်းက
မိုးမင်းကို ဂုဏ်ပြိုင်တယ် ၊ ညိုနိုင်ပေ့လေး ။
မလေးရယ် သူမှာလို့
ညိုပြာပြာ နီလာမဲ့ကို ၊ ခူးခဲ့တယ်လေး ။
နှင်းဝေဝေ လေကစားတော့
ကြွက်သွားတဲ့ တနှံနှစ်နှံ ၊ အိမ်ပြန်မို့ထမ်း ။
ညဦးမှာ တူပျော်တော့
ကြွက်သွားလှော် ဆုံမှာလောင်းတယ် ၊ ထောင်းစို့မုန့်ဆန်း ။
တလင်းပြင် ကောက်စဲတော့
မြေပဲတဲ့ အပင်ထောင်၊ မြောင်းသောင်နဲ့ပျိုး ။
မျိုးကောင်းရယ် ဆန်အောင်မို့
မြောင်းဘောင်မှာ ပင်ထောင်ထွားတယ်
ဆားဓာတ်တန်ခိုး ။
သည်တနွေ သည်တမိုးမှာလ
သုံးမျိုးတဲ့ သုံးဖုံ ၊ စုံနိုင်ပေ့လေး ။
လျှော် ပဲရယ် ရွှေဆန်ကြောင့်
စည် ဗြောသံ ညံမနားတယ် ၊ သားရှင်ပြုတေး ။
ဥဩရယ်တွန်
ရွာစွန်က ရွှေကျောင်း ။
မယ်နဲ့မောင် အလှူပေးတယ်
အေး ရေစက်လောင်း ။

Title: ကန်ပေါင်
By: နုယဉ်
ကန်ပေါင်ကို အလည်သွားစို့
လိုက်မလား အထွေးရေ
မြူးကြမယ်လေ ။
ရနံ့ငယ်ဝေ
လေပြေကအေး ။
ပဒုမ္မာ ကြာနီမင်းက
သင်းပျံ့ပျံ့မွှေး ။
ကန်လယ်မှာ ဖော်မမှီးတဲ့
ကြာငုံကြီး တကိုယ်တော်
မိုးဝသို့မျှော် ။
ပြုံးလို့သာမော်
ပျော်ရှာထင့်လေး ။
ရေနန်းသူ သူ့အဆင်းမှာ
ဝင်းပပအေး ။
ကန်ရေပြင် ငြိမ်ငြိမ်သက်မှာ
ပိန်းကြာရွက် လှေငယ်လို
စီးမယ်လို့ဆို ။
ရည်းလေးသံချိုချို
သီဆိုလို့မြူး ။
လေပြေ သုန်သုန်ဝှေ့လို့
လှိုင်းရွှေ့ရွှေ့လူး ။

Title: အရီးတို့တဲ
By: တင်မိုး
အရီးတို့ တဲကလေး
ရေဖွေးလို့လေး ။
မိုးလိုက်ကြဟေ
တဲခေါင်ခြေ ရွှေထန်းရွက်နဲ့
မိုးပက်လို့လေး ။
အရီးတို့ရွှေတဲ
ယိုင်လဲလို့လေး ။
စိုက်လိုက်ကြဟေ
တဲခြေမှာ ဝါးပိုးထိုးနဲ့
တိုင်ကျိုးလို့လေး ။
အရီးတို့ တဖက်ရပ်
လေခတ်လို့လေး ။
ကာလိုက်ကြဟေ
မြေနီ ရွှေရည်လောင်းနဲ့
ဆောင်းဝင်လို့လေး ။

Title: ပျိုလေး
By: နုယဉ်
သီချင်းသံ ချိုအေးလို့
ပျိုလေးတို့ ရွာဆီမှာ
မြူးကြဘာသာ ။
သည်ချိန်ခါ ၊ ရွာသူတဲ့ပျော်ဆဲ ။
ကန်ဆီမှာ သံစုံမြွက်တယ်
ရေရွက်တဲ့ပွဲ ။
ကန်ပေါင်မှာ သူရပ်တော့
မိုးနတ်သူ ပုံပမာ
ပျိုလေးသူဇာ ။
သူရူပါ ၊ မျက်နှာက ကြည်အေး ။
ဒီရွာသူ အပျိုချောငယ်
တောသူ့ပဂေး ။
ကြာပွင့်ကြီး သင်းကြူကြူ ။
ကိုလူပျို ပြွေသံဆန်းတယ်
မှန်းဆတဲ့သူ ။
ကြာပွင့်ကိုချူ ၊ ချူမယ်တဲ့လား ။
ပျိုလေးကိုကြူ ၊ ကြွတယ်တဲ့လား ။
သီချင်းသံ လေပြေ သင်းမှာ
ညှင်းပေါ့တအား ။
ခူးမယ်တဲ့ ဆွတ်မယ် ။
ကန်လယ်မှာ ကြာနီပန်းငယ်
လန်းတင့်လှတယ် ။
ကြာပွင့်ကိုရွယ် ၊ လွယ်ပါလိမ့်လေး ။
ပျိုလေးကိုရွယ် ၊ လွယ်ယောင်နှင့်ဝေး ။
ကိုလူပျို ကန်ပေါင်ရိုးက
ညှိုးစိတ်နှင့်ဆွေး ။
မိုးချုပ်လို့ ချိန်တန် ။
မလေးပျို ရေကိုရွက်တယ်
ရွာဘက်ကိုပြန် ။
ကန်ရိုးမှာကျန်
ပြွေသံက ကြူသေး ။
ပျိုလေးရယ် ဘယ်အခင်းကြောင့်
ငြင်းရက်တယ်လေး ။

Title: ပန်းနှင့်လှေငယ်
By: နုယဉ်
ချောင်းပြင်မှာ ရေဖွေးလို့
လှေကလေးနှင့် ပျော်ရအောင်
လိုက်ခဲ့ပါ့မောင် ။
မိုးတွေကမှောင် ၊ သောင်ဖြူရဲ့အကွေ့ ။
ရေလယ်မှာ လှေငယ်မျှောမယ်
တောသူ့ဓလေ့ ။
အုန်းညိုညို ဓနိတောက
တယောပွင့် အနီဝါ
ပြုံးကြည်မျက်နှာ ။
ရေစီးခိုက်မှာ ၊ ဗေဒါကအပြေး ။
ဇလပ်ဖြူ ရေမှာကူးတယ်
မူးရချည့်လေး ။
ဝဲလှည့်မှာ ချာလယ်လယ် ။
လမုငုံအပျိုဖျန်းက ၊ နှုတ်ခမ်းနီတျာရဲနှင့်
ကဲ ပိုလှတယ် ။
ချစ်စဘွယ် ၊ ငယ်သူရဲ့ အဆင်း။
ပန်းနှစ်ငုံ ရေယဉ်ကြောမှာ
မျောတတ်လေခြင်း ။
ဟိုရှေ့က ဖြူနီပြာ ။
မောင်ကြီးရယ် လယ်နခမ်းမှာ
လှမ်းမျှော်ကြည့်ပါ ။
ရနံ့ကြူဖြာ ၊ လေညာကမွှေး ။
ပုတီးညို လည်မှာမြန်းမယ်
ပန်းကြာတဲ့လေး ။
မိုးဆွေငှက် မြည်သံသာ ။
သည်ချောင်းပြင် ရေတရိုးမှာ
မိုးတွေကပြာ ။
ရေစီးနဲ့လာ ၊ ဗေဒါက ရှေ့ပြေး ။
သီချင်း သာသာညံလို့
ရွာအပြန် ရေလယ်လမ်းဆီက
မယ်နှင့်မောင် တူစုံမြန်းကြတော့
လွမ်းမိတယ်လေး ။

Title: ပြည့်သက်သခင်
By: ကောက်လှိုင်း
မြေကိုထွန်ယက် ၊ နွားဖက်ကာလျှင်
မိုးစိုရွှဲရွှဲ ၊ လယ်ထဲက ယာရှင်
စားဝတ်ဖို့ပင် ၊ နေဝင်မှောင်ဆဲ
လှုပ်ရှားကာတည် ၊ ရုန်းရသည်
တောဆီမှာ လုပ်မြဲပေမို့လေး ။
ကောက်သီးပြတ်လဲ ၊ လယ်ထဲမခွာ
ယာကိုတမျိုး ၊ ချဲ့တိုးစိုက်ထွင်ရှာ
ပြောင်းပဲနှမ်းဝါ ၊ မြေမှာမလပ်
သခွား ဖရုံ ၊ ဗူး ကင်းပုံ
ထွက်ကုန်သာ တရပ်ပေမို့လေး ။
လယ်နှင့်မပြတ် ၊ ယာစပ်မကျန်
ညကင်းစောင့်လဲ ၊ သူသွရပ်ရပြန်
နေ့ရက်ဖန်ဖန် ၊ တာဝန်မနှေး
ဆောင်ရွက်ခါခါ ၊ အားစိုက်ရှာ
ကျေးရွာကာကွယ်ရေးပေမို့လေး ။
နယ်စပ်ရန်လှေး ၊ ရှုပ်ထွေးလာလျှင်
တံစဉ်ပစ်ထား ၊ စစ်သားဖြစ်ကာပင်
သေနတ်လွယ်တင် ၊ တောခွင်တောင်ထု
တိုက်ပွဲထွေထွေ ၊ နွှဲသလေ
တို့ပြေ လုံခြုံမှုပေမို့လေး ။
ရိက္ခာကျိုးပြု ၊ လယ်မှုကူညီ
ဆန်ရေစပါး ၊ ပေါများစေဘို့ရည်
မြတ်သောစစ်သည် ၊ တလီစွန့်ထွက်
တိုင်းပြည်တာဝန် ၊ နှစ်ဖက်သွန်
ကဲလွန်ကျေပွန် လျက်ကယ်နှင့်လေး ။
ပြည့်သက်သခင် ၊ အထူးပင် မြတ်ဘိသည်
သည့်ထက်အစဉ် ၊ ဦးလျှင် ညွှတ်မိသည် ။

Title: နွားညီနောင်
By: ရှေးရေး
ခလောက်ကလေးရယ်တဲ့ ဒိုးဒိုးဒေါင် ။
ပျိုတို့မောင် ယာ မလုပ်တယ်
ဝါးခုတ်တဲ့တောင် ။
နွားညီနောင်
စည်အောင်ပ ဖေကျောင်း ။
မယ်နှင့်မောင် အတူနေရမှ
ဆူဝေအောင် ချူတွေဆွဲလို့ရယ်
လှည်းယဉ်နဲ့မောင်း ။

Title: ကျွဲကျောင်းသံ
By: (ရခိုင်တေး)
မက္ကလာယေ ရိုင်ရိုင်
ကြိမ်သားဒုတ်ကို နနှောင်းကိုင် ၊ ကယိုင်ကပါး
နှင်းမြိုင်မြိုင်ကေ ၊ တောင်ကျိုင်ကြားမှ ၊ ကျွဲကျောင်းလားရေ ။
အစ်ကိုမပါ ညီမပါ
ကြိမ်သားဒုတ်ကို နနှောင်းကိုင် ၊ ကယိုင်ကပါး
နှင်းမြိုင်မြိုင်ကေ၊ တောင်ကျိုင်ကြားမှာ ၊ ကျွဲကျောင်းလားရေ ။
ဟူး ရေ ရေ ဟူး ။
ထွေတောင် ဒေတောင် ၊ ချောင်မြောင်တလွှား
ပိုးမစိုင်းသံ ၊ ညံသသွား
တောသံ လီသံ ၊မဆူညံ
နှင်းသံဖြဖြောက် ၊ ပဖေါက်ဖောက်သို့ ကြားရရေ ။
ကြောင်တောင်ကြောင် ၊ နက်ပြောင်ခလောင်း
တောဘယံမှာ ၊ သာငြိမ့်ညောင်းပျာ ကြားရရေ ။
ဟူး ရေ ရေ ဟူး ။

Title: စာခြောက်ရုပ်
By: သင်းအောင်
ရွှေရောင် မှည့်ဝင်း ၊စပါးခင်း၏
ကန်သင်းဘေးစပ် ၊ မတ်တတ်ရပ်သည်
ရိုးပြတ်စည်းထုပ် ၊ စာခြောက်ရုပ် ။
နံနက်စောစော ၊ နှင်းသောသောတွင်
အကြောစိမ့်မျှ၊ ချမ်းတုန်လှလည်း
တစတထွာ ၊ ခြုံစရာလျှင်
ပုဝါမရှိ ၊ ဘာမရှိ ။
နေ့လယ်ခင်းချိန် ၊ နေပူရှိန်တွင်
လိမ်ပိန်၍သာ ၊ နေရပါသည်
ရင်ဆာမဖျောက် ၊ အာခြောက်ခြောက် ။
နေ့ရောညပါ ၊ ဆက်၍သာလျှင်
ငါ့မှာစောင့်ကြပ် ၊ မလစ်လပ်စွ
မတ်တတ်နှင့်သာ ၊ ညောင်းညာလာခဲ့
သာသာကွေးကွေး ၊ ကန်သင်းဘေးတွင်
တရေးတမော မှေးလိုသည် ။
စပါးခင်းသို့
ချင်းနင်းဝင်ရောက် ၊ စပါးကောက်၍
တခါတုန်းက
ဘုန်းကြီးကျောင်းသား ၊ နွားကျောင်းသားတို့
လေးအားပြိုင်ခန်း ၊ လက်တည့်စမ်း၍
နှုတ်ခမ်းပဲ့ကျိုး ၊ ခေါင်းကအိုးသည်
သက်ဆိုးမရှေ ၊ ကွဲခဲ့လေ၏ ။
အို ဘဝတခို
မစိုမပြေ ၊ ရှိပါလေလည်း
ရွှေရောင်မှည့်ဝင်း ၊ စပါးခင်းမှ
တေးချင်းဟစ်အော် ၊ တကြော်ကြော်နှင့်
ပျော်ပျော်ရွှင်ရွှင် ၊ တေးသံလွင်ကို
ငါလျှင်ကြားရ ၊ ထိုခဏဝယ်
ဒုက္ခအားလုံး မေ့နိုင်၏ ။

Title: လယ်နားချိန်
By: မင်းယုဝေ
နွေလယ်ကာလ ၊ နေပြင်းပြ၍
လယ်ကမြေကွက် ၊ ပတ်ကြား အက်၏ ။
ရိုးပြတ်လမ်းနှင့်
လှည်းလမ်းကြောင်းငယ် ၊ အသွယ်သွယ်လည်း
လယ်ကိုဖြတ်ကာ ၊ ပေါ်ထင်လာ၏ ။
ရိုးပြတ်တို့လည်း
မိုးသို့မျှော်စိုက် ၊ မြေသို့ငိုက်နှင့်
လယ်၌အနှံ့ ၊ စစ်အင်ဖြန့်၏ ။
ခပ်လှမ်းလှမ်းဝယ်
စိမ့်စမ်းလိုလို ၊ ရေပြင်လိုနှင့်
တခိုလယ်တွင် ၊ တံလျှပ်ထင်၏ ။
လယ်သမားလည်း
လယ်နားချိန်ခါ ၊ သည်အခါဝယ်
နွားစာကိုငင် ၊ ထွန်ကိုပြင်နှင့်
ပေါင်းပင်ကိုရှင်း ၊ မြက်ကိုရှင်းနှင့်
ကန်သင်းကိုဖောက် ၊ မြေကိုပေါက်နှင့် ။
သူ့မယားနှင့်
သူ့သားသက်ဝေ ၊ လယ်တောနေမူ
ရွံ့ရေအိုင်ထဲ ၊ ငါးရှာဆဲ ။

Title: သားချော့သံ
By: ဇော်ဂျီ
မိုးပေါ်မှာ တိမ်တလိပ်
ချောင်းထိပ်က ထလို့ပျံ
ကွင်းဘက်ကိုဆန် ။
တိမ်ထဲကညံ ၊ ဘာသံတဲ့လေး ။
ငှက်မိုးဆွေ သားကောင် ဖောက်တယ်
မိုးသောက်ယံ တေး ။
တဲရှေ့မှာ လှေကလေးနဲ့
နောက်ဖေးက ဘူးစင်ခံ
ဝါးကြခတ်ရံ ။
တဲဆီကညံ ၊ ဘာသံတဲ့လေး ။
ကလေးမေ နို့ချိုကျွေးတယ်
မွန်းတည့်သံတေး ။
လူသံနဲ့ ငှက်သံ ။
ကျူရိုးရှင် ပီပီကလေးနဲ့
တေးပြိုင်မယ့်ကြံ ။
သားချော့ကြဟန် ၊ ကြံပါနဲ့လေး ။
လောင်းပြင်တော့ဟေး ၊ လှေပြင်တော့ဟေး ။
မင့်ယောင်မှာ ကျူတံရိုး
ထိုးပြန်ခဲ့လေး ။

Title: ကျူပင်
By: ဇော်ဂျီ
ဟိုဘက်ရွာ ဓနိတန်းနဲ့
တို့ကမ်းက အုန်းညီနောင်
ချောင်းရေကဖောင် ။
ရေလယ်ခေါင် ၊ သောင်ပေါ်လို့ထွန်း ။
ရေပြင်မှာ ပက်လက်ကလေး
မှေးရှာတဲ့ကျွန်း ။
ကျွန်းသောင်ကို ဒီတိုးတော့
ကျူပင်ရိုး တတိုင့်နှစ်တိုင်
ယိမ်းခါလို့ယိုင် ။
နတ်ပူးတဲ့တိုင် ၊ ယိုင်ပါပေ့လေး ။
အုန်းယူခဲ့ဟေး ၊ ထန်းယူခဲ့ဟေး ။
ပုစဉ်းပျံ ဘယ်တိုင်ဖျားမှာ
နားရမယ်လေး ။

Title: ဗေဒါပန်း
By: ဇော်ဂျီ
ချောင်းပြင်မှာ စီတန်းလို့
ဗေဒါပန်း ရေကြင်ဆွေ
မျောလို့သာနေ ။
ကမ်းကွေ့မှာခွေ ၊ ကမ်းပြေတော့စင်း ။
သည်ချောင်းရေ လေမခတ်တယ်
စီးတတ်လေခြင်း ။
ကျူရိုးရှင် ပီပီမှုတ်လို့
ဘုတ်မကို သူကပြိုင်
ချောင်းစပ်မှာထိုင် ။
ဘုတ်မကတိုင် ၊ ကျူကိုင်ကအေး ။
ရေစီးနဲ့လာ
ရေသာမှာ ပြန်လို့မြန်းတဲ့
မဗေဒါ စုန်ဆန်ပန်းကို
လွမ်းတယ်တဲ့လေး ။
စုန်ပါတဲ့ ဆန်ပါ ။
ကျူရိုးရှင် ပီပီကလေးနဲ့
တေးချိုလို့သာ ။
ဘယ်မြို့ကလာ ၊ ဘယ်ရွာဆိပ်ကမ်း ။
အပွင့် အပြာရောင်နဲ့
ဘယ်သောင်မှာ နေချိုအေးလျှင်
မှေးအိပ်မယ်မှန်း ။

Title: ဒီတက်ချိန်
By: ဇော်ဂျီ
ဗျိုင်းညီနောင် ၊ အတောင်ကဖြူဖွေး ။
ကမ်းစပ်ကိုကြည့်
ကွင်းပြည့်ကို စားကျက်ပြောင်းကြပေါ့
ချောင်းအောက်တွင် ပင်လယ်ဝမှာ ၊ ဒီကြွပြီလေး ။
ကနန်းမ ရွံ့စိုစို ၊ တကိုယ်လုံ့ နီတွေး ။
တွင်းဝ လတာပြင်က
ခရာပင် တွယ်ကာ တက်လေပေါ့
တောင်ဘက်ခွင် ပင်လယ်စွန်းမှာ ၊ ဒီတွန်းပြီလေး ။
ပုစဉ်းကောင် ၊ အတောင်က ငွေမှေး ။
ကမ်းစပ် ကျူတရုံက
သူမလုံ သူခုန်ထွက်လေပေါ့ ၊ ဒီတက်ပြီလေး ။
ဒီတက်ချိန်တန် ၊ ဆန်လာပေါ့ ဗေဒါပန်း ။
ကျူရိုးရှင် ကျူတံတီး ၊ ဆီးကြိုလို့လွမ်း ။

Title: ဒီကျချိန်
By: ဇော်ဂျီ
ဗျိုင်းညီနောင် ၊ အတောင်ကဖြူဖွေး ။
ကမ်းစပ်မှာငိုင်
သူ့လည်တိုင် စွေတစောင်းနဲ့
ရေတံငါ အစာချောင်းပြန်ပေါ့ ၊ ဒီ ညောင်းပြီလေး ။
ကနန်းမ ရွှံ့စိုစို ၊ တကိုယ်လုံ့ နီတွေး ။
လက်မ တထောင်ထောင်နဲ့
တွင်းဘောင်မှာ မင်းယောင် ခင်းပြန်ပေါ့ ၊ ဒီ ဆင်းပြီလေး ။
ပုစဉ်းကောင် ၊ အတောင်က ငွေမှေး ။
ကျူရုံမှာ သူလှုံခပြန်ပေါ့ ၊ ဒီ ကျပြီလေး ။
ဒီ ကျချိန်တန် ၊ စုန်ပြန်ပေါ့ ဗေဒါပန်း ။
ကျူရိုးရှင် ကျူပင်ရွက်နဲ့ ၊ ခွန်းဆက်လို့လွမ်း ။

Title: ပိန်းကောမ
By: ရှေးရေး(ဒွေးချိုး)
ဦးကော့လို့ ပဲ့ထောင်
ကုန်လှောင်လို့ လူစီး ။
ထိုးဝါးကိုကိုင်
ကြိုးဆွဲသူ တယိုင်ယိုင်နဲ့
ရွက်တိုင်ကို လေမသိမ်းတယ်
ပိန်းကောမကြီး ။

Title: ပန်းပန်လျက်ပါ
By: ဇော်ဂျီ
ညိုပြာပြာ ၊ လတာပြင့်ခြေရင်း ။
လှိုင်းတက်ရာ ဗေဒါတက် ၊ လှိုင်းသက်ရာဆင်း ။
ဆင်းရလဲ မသက်သာ ။
အုန်းလက်ကြွေ ရေပေါလော ၊ မျောစုန်လို့လာ ။
အဆင်းနဲ့အလာ ၊ ဗေဒါမ အထွေး ။
အုန်းလက်ကြွေ သူ့နံဘေး ၊ ဆောင့်ခဲ့ရသေး ။
ဆောင့်ခဲ့လဲ မသက်သာ ။
နောက်တချီ ဒီတလုံးက ၊ ဖုံးလိုက်ပြန်ပါ ။
မြုပ်လေပေါ့ ပေါ်မလာ ၊ မဗေဒါ အလှ ။
တလံကွာ လှိုင်းအကြွ ၊ ပေါ်လိုက်ပြန်ရ ။
ပေါ်ပြန်လဲ မသက်သာ ။
ချောင်းအဆွယ် မြောင်းငယ်ထဲက ၊ ဘဲထွက်လို့လာ ။
ဘဲအုပ်မှာ တရာနှစ်ရာ ၊ ဗေဒါကတပင်ထဲ ။
အယက် အကန်ခံလို့
ဗေဒါပျံ အံကိုခဲ ၊ ပန်းပန်လျက်ဘဲ ။

Title: လောင်းညိုက လူး(လေးဆစ်)
By: ရှေးရေး
တက်ပြင်တဲ့ ရွက်ပြင် ။
ရွှေပြုံးဆို ရွာအနောက်က
ချောင်းပေါက်ကို ဝင် ။
မိုးသက်ကယ်လေဆင်
ပြန်ခင်မယ် ထင်ဘူး ။
ပျိုတို့မောင် တကိုယ်ထူး
လောင်းညိုက လူး ။

Title: လယ်ဆင်းချိန်
By: ထီလာစစ်သူ
တိမ်ညိုညို မိုးသားဆိုင်းတော့
အုံ့ပြ မှိုင်း မှောင်ရိပ်ဆင်
မိုးသက်လေ နှင် ။
ထယ်သွားကို ပြင်
လယ်ခွင်ကို ဆင်း ။
ထယ်ရေး ညက်ညက်ထိုးလို့
ကြိုးစားပါ့မင်း ။

Title: တို့ညီနောင်
By: ဇော်ဂျီ
အရှေ့ကို မျှော်မှန်းတော့
မော်ရှမ်း တောင်ထွေထွေ
လှိုင်းထလို့နေ ။
တောင်ခိုးရယ်ဝေ ၊ တောင်ခြေက မြူတန်း ။
ဖွားစော မာယာဆင်လို့
ပုဂံရှင် တောင်ခါးပန်းမှာ
စည်းရ သင်္ကန်း ။
အနောက်ကိုတဲ့ မျှော်ပြန်လျှင် ။
ပုပ္ပါးဆို တောင်မြင့်ချွန်း
လွမ်းစေတီ့ သွင် ။
ကိုယ်ထီးငယ်ထင် ၊ လွင်ပြင်၌ မက်မား ။
ယက္ခ မောင်မယ်ကြင်နဲ့
စံကား လှော်ရွှေစင်နဲ့
ခြေလျက်ကို တောင်ထွတ်ဖျားမှာ
ပန်းလက်ဆောင်ပါး ။
မော်ရှမ်းက အပြာရောင် ။
ပုပ္ပါးဆို တောင်မြင့်ကျိုင်း
မှိုင်းညိုလို့မှောင် ။
တို့ညီနောင် ၊ လယ်ခေါင်က နေနား ။
နောင်လဲ မျှော်တော်ယောင်နဲ့
ညီလဲ မျှော်တော်ယောင်နဲ့
သည်နှစ်တောင် တောင်စပ်ကြားမှာ
လွမ်းဘွယ်က များ ။

Title: သင်္ခန်းစာ
By: ဝင်းကြွယ်
ငါပြုံးပြသော်
သူကတုံ့ပြန် ပြုံးလေသည် ။
ငါကမဲ့သော်
ငါကဲ့သို့လျှင် ၊ မဲ့ဟန်ဆင်၍
သူပင် တုံ့ပြန်တတ်လေသည် ။
သစ်သားဘောင်ခတ် ၊ ဤမှန်ချပ်သည်
စ်တ်ဓာတ်မပါ ၊ သညာမရှိ
သတိမဖက် ၊ အသက်ဝိညာဉ်
ကင်းလွတ်စင်လျက် ၊ တုံ့ပြန်ချက်သည်
ငါ့တွက် သင်္ခန်းစာတကား ။

Title: ပွဲခင်းသာ
By: တင်မိုး
နွားညီနောင် ရွှေချူကုံးနဲ့
လူလုံးပု ဟန်ရေးကြွယ် ။
ခြောက်စထောင် လှည်းယဉ်ကျော့နဲ့
ပွဲဝင်တော့မယ် ။
မမလေး သေးသွယ်သွယ်
လိုက်မယ်ဆို နံ့သာသ
ခန်းဆောင်ကကြွ ။
ဆံမြိတ်နွယ် ခိုတောင်ချနဲ့
လက်အပွ ပဒုမ္မာ ။
သရက်ထည် ပွင့်ဝါရိုက်နဲ့
လိုက်ဖက်လှပါ ။
ပြုံးတော့မဲ့ နွဲ့မူရာ
ပျူငှါလို့ ကြည်ဝင်း ။
နွားညီနောင် ခြေကုန်သုတ်အောင်
ရုပ်က ကျော့ရှင်း ။
ခေါင်းပေါင်းစ တထောင်ထောင် ။
အရီးလူ လှည်းအိုပျက်က
ပြုံးမျက်စ လှောင် ။
ဆောင်ပန်းအိမ် လက်ျာကျက
ဗောင်းစနဲ့ ပျိုတို့မောင်
ပြုံးယောင်ယောင့် တိတ်တခိုး ။
ကွမ်းနုဝါ သူငုံလို့
ပန်းပုဝါ သူခြုံလို့
မလေးလုံ အရှက်ကြီးသူမို့
ထီးကာလို့မိုး ။
ဘုံကထိန် ဂုဏ်သိန်ဟည်း စင်တော်ကြီး ရုပ်စုံမြိုင်
ပွဲအုပ် မနိုင် ။
သူကြီးက မှိုင်
ကျောင်းထိုင်က ညည်း ။
အုတ်ကျက်ကယ် ဆူညံနှင့်
စင်အော်သံ မိုးယံအုပ်
ပတ်တုပ်လို့တီး ။
သပြေညို ပင်ပျိုအုပ်မှာ
လှည်းဖြုတ်လို့ နေရာယူ
ပွဲကြည့်တူသူ ။
ဆောင်းလေက ကလူ
နှင်းမြူက အဝဲ ။
စောင်မြိတ်တို တထည်ထဲမို့
မောင့်ရွှေကိုယ် နံ့သာခဲနဲ့
လူပုံမှာ တူစုံနွှဲရတယ်
မေ့တတ်နိုင်ဘဲ ။

Title: ရုပ်စုံပွဲ(တေးထပ်)
By: ဦးပုည
နှစ်ပြည်ထောင် တည်ကြ
အလယ်က ကျောင်းဆောင်
အနောက်က ရွှေဂူချောင်
ဝေပူတောင်အရှေ့ ။
မင်းကြီးနှင့် ကိန္နရာ
ဣန္ဒာပါထွက်တဲ့ ရသေ့ ။
သုပဏ္ဏရာဇာ
နာဂါကို အတွေ့
ထောင်ဂုမ္ဘဏ် ရံကြွေလို့
စံမွေ့သည့် ကြာပျော် ။
ဇော်ဖေဂီ တပသီဝိဇ်ကယ်တို့
တညီစိတ် မြန်းကြဟေမော် ။
လင်းကြက်ဖြင့် အတန်ဆော်ပြီ
ဘယ်ဇာတ်တော် လေမှန်းသိ
အခန်းခန်း အထွေထွေ
များနိုင်မျှပေ ။
နိပါတ်ကနှယ် ရှုပ်လေသည်
အရုပ်တွေ ပြည်ဖုံးနှင့်လေး ။

Title: မြိုင်ထ (လွမ်းချင်း)
By: ရှေးရေး
တောင်တလျှောက်မှာလှ
ပိတောက်ကယ်နှင့် ရင်းမာ
ရှုတိုင်းရယ် သာသည်
ဇလတ္တာ ရွှေအင်ကြင်းငယ်တို့
လေညှင်းညံ့ သုတ်ကာလှိုင်
ကြိုင်ကြိုင်သင်းလိုက် လှတယ်လေး ။
စမ်းရေယဉ်ငယ် ၊ သွင်သွင်လျှောကျ
တောဝန ပြောက မကုန်
ခေါင်ရွှေဖိုးငယ်နှင့် ၊ ငှက်မျိုးသာ စုံတော့
ရဂုံကျော့ သည်မြိုင်ငူမှာ
တက်တက်တူ ရွှေခါပြောက်တွေက
ဖော်မစုံ ရဂုံအောက်မှာ
အို ခင်ရဲ့ ၊ ကိုင်း လျှောက်တယ်လေး ။

Title: ကျေးလက်ပြည်သူ
By: မောင်ငြိမ်းသူ
တောသူတောင်သား ၊ ဆင်းရဲသားသည်
ဖားကောက် ငါးခုတ် ၊ သစ်ဝါးခုတ်၍
လယ်လုပ် ထန်းတက် ၊ ရက်ကန်းရက်၏ ။
ကိုယ်၏ဝမ်းစာ ၊ ကိုယ်သာရှာ၍
လာပါကြွပါ ၊ မဖိတ်ပါလည်း
မသာအလှူ ၊ ဝိုင်းဝန်းကူ၏ ။
ခေါင်းလောင်းမတီး ၊ မောင်းမတီးလည်း
မီးရေးထင်းရေး ၊ တုံ့မနှေးကြ ။
အမိန့်စာနှင့် ၊ ချောမဆင့်လည်း
လူနှင့်နွားကျွဲ ၊ ကျားရဲဆွဲသော်
ကျားရဲတော်လှန် ၊ တုတ်ဓား လှံတည့် ။
ညီညွတ်ချိန်ကျ ၊ ညီညွတ်ကြသည့်
မြန်မာ့ကျေးလက် ၊ ထိုအသက်ကို
ဆက်လက်ထိန်းသိမ်း သင့်ပါသည် ။

Title: မှာစကား (အိုင်ချင်း)
By: ရှင်ငြိမ်းမယ်
နှမလေး မယ်တို့အိမ်ကို ၊ သိလိုချင်မူ
နတ်ခရိုင်နှင့် ဈေးဆိုင်နှင့်ရှင့် ။
အိမ်ရှေ့ကလျှင် ၊ အုတ်ပလ္လင်နှင့် ညောင်ပင်နှင့်ရှင့် ။
အိမ်နောက်ကလျှင် ၊ စပါးလင်နှင့် နှင်းပင်နှင့်ရှင့် ။
အိမ်တောင်ကလျှင် ၊ မိဿလင် နှင့် ချင်းပင်နှင့်ရှင့် ။
မိဿလင်နှင့် ချင်းကို လိုလျှင်
ဝါဆိုငယ်မှ ဝါဦး ၊ မြေနူးနူးကို
တူးလာလှည့်ရှင် ။
မိဿလင်နှင့် ချင်းကို မလို
နှမလေး မယ့်ကို လိုမူ
တပေါင်းငယ်မှ တန်ခူး ၊ ရွှေဖီးဦးကို
ကူးလာလှည့်ရှင် ။
အပျိုဖြူငယ်
မယ်သာသုံးသည့် ၊ ဂုံချိုကုံးငဲ့နှယ်
ခိုင်လုံးတင့်လေး ။

Title: လုပ်အားတန်ဖိုး ချစ်မြတ်နိုး
By: မာလာအေး (အေးရိပ်သာ)
သူသူငါ ဖြတ်ကူးတဲ့
ရွာဦးကို တံတားအို
ညွတ်ယိုင်လို့ပြို ။
လူထိုထို ၊ ပြင်မလိုနဲ့ ရှောင်လွှဲ ။
မပျက်ပါဘူးရယ်နဲ့
မခက်ပါဘူးရယ်နဲ့
ကူးဖြတ်ရာ သည်အတိုင်းသာ
ဆိုင်းကြသည်ဘဲ ။
တံတားပေါ် ချော်ကာကျ
မောင်သာဝ သားလေးဟာ
ခြေကျိုးရရှာ ။
လူတကာ ၊ အပူရှာလို့ ဘယ်မမှု ။
တံတားအို သည်အတိုင်းသာ
ရိုးပြိုင်းပြိုင်းလု ။
ဟိုနေ့က ကိုဘအေး
နွားအလှည်းလေး မောင်းလို့လာ
တံတားအိုထက်မှာ ။
ရုတ်တရက် မခံသာ
ပြိုကာဖြင့် ကျပါရော ။
နွားလှည်းပေါ် ထိုင်လာတဲ့
ဘုရားတကာ ဦးရွှေခ
သေရပါပကော ။
တံတားအို ကျိုးကာပျက်
အသက်လဲ ဆုံးခဲ့သည်
နောင်တရပြီ ။
လာကြဟေ့ ညီညီ
ပြင်မည်ပ တို့ရွာသား ။
တံတားအိုမို့ ပြင်ကာဆောက်တယ်
သွေးသောက်စိတ်ထား ။
ယခင်ခါ အပျင်းကပ်လို့
စိတ်ဓာတ်က မူမမှန်
လျစ်လျူရှုပြန် ။
ယခုမှ အားတွေသန်
တို့မာန်ထ မပျော့ဇွဲ ။
တံတားသစ် ပေါ်လာထွက်ပြီမို့
အားတက်စိတ်ထဲ ။
ဘယ်အရာ ဘယ်အမှု
လျစ်လျူရှု မနေသာ
များအတွက်ပါ ။
လုပ်အားရဲ့ ဂုဏ်အင်္ဂါ
ရင်မှာဖြင့် ချစ်မြတ်နိုး ။
ဇွဲကို ဖက်ပါလို့
ရှေ့ဆက်ကာ အလုပ်ပွားယင်
များမည့် တန်ဖိုး ။

Title: ပျူပျူငှါငှါ တို့မူရာ
By: တင်မိုး
ငါတို့ပြည်သည်
အိုးစည်ဝိုင်းသံ ၊ ဒိုးပတ်သံနှင့် ။
အလှူမသာ ၊ မင်္လာတွင်
စာနာမည့်သူ ဟောမည့်သူနှင့် ။
တရပ်တရွာ ၊ ဧည့်သောင်လာလျှင်
ကွမ်းယာဆေးလိပ် ၊ သင်ဖျာလိပ်နှင့်
ကုသိုလ်ဝေစု ၊ ကြေးစည်ထုလျှင်
သာဓုကောင်းစွ ၊ နှုတ်ကြည်မြနှင့် ။
ကုန်းခင်ဆင်းတက် ၊ ခရီးထွက်လျှင်
ထန်းလျက်ဖြူဆုပ် ၊ ရေတမှုတ်နှင့် ။
ခရီးတသောင်း ၊ ကိုယ်လက်ညောင်းလျှင်
ထနောင်းပင်ပျို ၊ စရပ်အိုနှင့် ။
တောင်သူ လှည်းနွား ၊ လုပ်ငန်းနားလျှင်
ဘုရားပွဲဈေး ၊ ဇာတ်ရုပ်သေးနှင့် ။
မောင်းထောင်း ဆန်ပြာ ၊ ဗိုင်းငင်ကာလျှင်
ချိုသာကြည်အေး ၊ ပလွေတေးနှင့် ။
သူငယ်အိပ်ဆိတ် ၊ ကြက်ဦးသိပ်လျှင်
ညအိပ်ရာဝင် ၊ ထုံးပုံပြင်နှင့် ။
မောင်မယ်ခွန်းစ ၊ ပြည်လိုကြလျှင်
ရွှေလသာသာ ၊ စကားထာနှင့် ။
သက်ရွယ်မိုးချုပ် ၊ သွေးလေယုတ်လျှင်
ခြေဆုပ်လက်နယ် ၊ ဝတ်ကြီးငယ်နှင့် ။
တရပ်တကျေး ၊ အနေဝေးလည်း
ဤတေးပျူငှါ ၊ ဤမူရာတို့
စိတ်မှာလည်းဝင် ၊ ရင်မှာလည်းစွဲ ၊ သတိမြဲ၏ ။
သူ့ပြည်ဌာန ၊ သာလေစွဟု
ရုပ်ပြဓာတ်ပုံ ၊ မျက်မြင်ကြုံလည်း
တို့ဂုဏ်ကိုစွဲ ၊ သတိမြဲ၏ ။
သူတို့ပြည်မှာ ၊ တိုးတက်စွာဟု
စာမှာ ဖတ်ကြား ၊ နားမှာလည်းဝင်
ရုပ်ရှင်လည်းရှု ၊ ရင်သပ်ပြုလျက်
သာဓုအေးအေး ၊ ဆိုမိသေးလည်း
တို့တေးတို့သွင် ၊ တို့ဝန်းကျင်ကို
ခင်မင်စိတ်စွဲ ၊ သတိမြဲ၏ ။
ငါ့စိတ် ငါ့နား ၊ ငါ့သွေးသားကို
လှည့်ဖြာယိမ်းယိုင် ၊ မပြုနိုင်ပြီ
ငါပိုင်မြေမှာ ၊ ငါ့ဆွေညာနှင့်
သေရွာအတူ သွားမည်တည်း ။

Title: ထားဝယ်
By: ဒိန်းသံအချို့
စစ်ဘီးကိုလဲ မရပ်န ။
ရှစ်တီးကိုလဲ မကပ်န ။
စစ်ဘီးကိုရပ်ဟာ လဲတတ်တယ် ။
ရှစ်တီးကိုကပ်ဟာ မွဲတတ်တယ် ။
ဒေါန်ဒေါန်ဗြယ်သူကလဲ အိုး ။
ကူကူဗြယ်သူကလဲ ချိုး ။
သောင်းလွန်းတန်သူကလဲ ကြိုး ။
ညဉ့်ခန်းတိုင် အီအော့မှာ
ရှော့သူကလဲ သူခိုး ဆိုပါတယ်လေး ။
မမဆံထောင် ၊ အိုးပွတ်လောင်း
အိုးပွတ်လောင်းမှာ ၊ ပန်းတွေပါ
များခါတချို့ ၊ နဲခါတချို့
ဝါသုခေါန်းမှာ ပန်စေဘို့လေး ။
အို့မယ်ဝေး ပေးလိုက်ပါလေး ။
ပန်လည်မော်ဦး ၊ ဆပ်ဆောဖူးကို
ဖူးလောင်းမတန် ၊ ဆိဆွတန်
မမ ပန်းတန် မှားမယ်လေး ။
အို့မယ်ဝေး ပြင်လိုက်ပါတော့လေး ။

Title: ခြင်းပွဲ
By: ကိုလေး(အင်းဝဂုဏ်ရည်)
အနောက်နေသည်
စေတီတဆူ ၊ ထုံးဖြူဖြူကို
ပူဇော်ကန်တော့ ၊ ခပ်ဖျော့ဖျော့ ။
ညောင်ပင်အိုသည်
လေကိုလက်ခံ ၊ ရွက်ခတ်သံနှင့်
တေးထံတျာနော့ ၊ ခပ်ဖျော့ဖျော့ ။
ဘုရားနယ်မြေ ၊ ညောင်၏ခြေတွင်
လေတွင်ပျံဝဲ ၊ ခြင်းတပွဲသည်
စိတ်စွဲအောင်တော့ ၊ ခပ်ကျော့ကျော့ ။
ထုံးနှင့်စေတီ ၊ ညောင်တေးသီ၍
ခြေညီခြင်းဝိုင်း ၊ မြင်ရတိုင်းလျှင်
လှိုင်းသို့ရင်ကြွ ၊ ရွှင်အားရသည်
မြန်မာ့ရိုးရာ ကစားပွဲ ။

Title: ဘုန်းကြီးပျံ(ထားဝယ်တေး)
By: အမည်မသိ
မရန်းပန် သျှင်ဖျား ၊ နိဗ္ဗာန်သွား
သွမ်းထားအလောန်း ၊ ရွှေငွေခေါန်း
စုပေါင်းသောင်းထောန် ငါးရာကျော်
ထန်ပေါ်တလား ကီးဗြင့်ဇား
တောန်ထားရှေ့ဆယ် ဖြစ်တယ်ကား ။
အို့မယ်ဝေ့ ကြီးကျယ်စဗန်မား ။

Title: တို့အင်းလေး လှေသဘင်
By: မောင်လူခဲ(အင်းလေး)
အင်းလေးကန်ဆီ ၊ လှိုင်းပြာရီ
ဝေစည်ပွင့်တော ၊ ကြာညိုပေါ
လေ့လေ့ဟော လေ့လေ့ဟော ။
တို့အင်းမှာလေ ၊ ကျင်းမြဲပေ
ပြိုင်လှေသင်းဖြော ၊ ပွဲခင်းသော
လေ့လေ့ဟော လေ့လေ့ဟော ။
မိုးကမခေါင် ၊ ရေကဖောင်
နေရောင်ဆမ်းသော ၊ လှိုင်းဖွေးငေါ
လေ့လေ့ဟော လေ့လေ့ဟော ။
လေးဆယ်မှရာ ၊ လှော်သားပါ
လှေမှာရှည်မျော ၊ မဲနက်ကျော
လေ့လေ့ဟော လေ့လေ့ဟော ။
ခြေထောက်မှာတက် ၊ လှော်ခတ်ချက်
ရေပွက်ပန်းကြော ၊ ပြာလျောလျော
လေ့လေ့ဟော လေ့လေ့ဟော ။
ပန်းဦးလှေကိုင် ၊ တို့လှေနိုင်
တက်တိုင်မြှောက်တော ၊ ကြွားသံနှော
လေ့လေ့ဟော လေ့လေ့ဟော ။
နိုင်သူအများ ၊ ပြန်အသွား
ရွာသားပျိုချော ၊ ဆီးကြိုမော
လေ့လေ့ဟော လေ့လေ့ဟော ။

Title: ရှေ့ဆက်၍သာ
By: လှဝင်းညို
ခရီးလမ်းလျှင်
ကြမ်းတမ်းနက်ရှိုင်း နေသော်လဲ ။
ခရီးလမ်းလျှင်
ဖြောင့်တန်းမညီညာ သော်လဲ ။
ခရီးလမ်းလျှင်
ရောပြွမ်းဆူးခက် ထူသော်လဲ ။
ခရီးလမ်းလျှင်
မျှော်မှန်းမမြင် ရသော်လဲ ။
အားမပျက်နှင့်
ရှေ့ဆက်၍သာ ၊ လှမ်းခဲ့ပါလျှင်
ကြယ်ပြာကွန့်မြူး ၊ လဝါဖူးနှင့်
လေရူးသုန်သုန် ၊ သင်းပျံ့ထုံကို
တွေ့ကြုံခံစား ရလိမ့်တကား ။

Title: မိခင်နှင့်ရင်သွေး
By: မင်းသုဝဏ်
ကြက်ဦးသံနှင့် ၊ ပန်းနှယ်ပွင့်သား
မိခင့်သက်လျာ ၊ နိုးသံသာသည်
ကမ္ဘာလောက အေးမြမြ ။
အိပ်တန်းလှုံသော်
ပန်းငုံနှယ်ဖူး ၊ မေ့သက်ဗူးကား
သီကျူးသံဆိတ် လရောင်ရိပ် ။
ကျောက်၍ကန်၍ ၊ ဦးဖြင့်ဝှေ့လျက်
မွေးမေ့သည်းချာ ၊ နိုးပြန်ပါသော်
လိုရာစမ်းသပ် ၊ ပါးနှင့်အပ်၍
ပွင့်ချပ်ဖြူဖွေး ၊ ပန်းနှယ်ကွေးသည်
ပိုက်ထွေးရင်ကြား မိခင်ထား ။

Title: ပုခက်လွှဲချင်း
By: မင်းသုဝဏ်
နေမင်းဖန်ဝါ ၊ ယွန်းတော့ရှာ
အိပ်ပါလူလေး ၊ မေ့ရင်သွေး
ရည်းလေ့လေ့ ရည်းလေလေး ။
ငှက်မငှက်ဖို ၊ သိုက်မြုံခို
သံချိုမကြွေး ၊ အိပ်ပြီလေး
ရည်းလေလေ့ ရည်းလေလေး ။
ရနံ့မထုံ ၊ ပန်းဝတ်မှုန်
ပန်းငုံမှာကွေး ၊ အိပ်ပြီလေး
ရည်းလေလေ့ ရည်းလေးလေး ။
လမင်းသော်တာ ၊ ရောင်ခြည်ဖြာ
အိပ်ပါလူလေး ၊ မေ့ရင်သွေး
ရည်းလေလေ့ ရည်းလေလေး ။

Title: တို့တိုင်းပြည်
By: ဇော်ဂျီ
ထလော့မြန်မာ ၊ အိုမြန်မာတို့
တို့ရွာတို့မြေ ၊ တို့ရွာမြေဝယ်
စေတီ စပါး ၊ များလည်းများ၏
များပါလေလဲ ၊ တမွဲမွဲနှင့်
ဆင်းရဲကာသာ ၊ ကာလကြာလျှင်
ယာစကာမျိုး ၊ တညှိုးညှိုးနှင့်
ပုထိုးမြင့်မောင်း ၊ ကျောင်းကြိုကျောင်းကြား
လှည့်လည်သွားလျက်
မစားလေရ ၊ ဝမ်းမဝ၍
ဆွမ်းမျှ မတင်နိုင် ရှိမည်တည်း ။
ထလော့မြန်မာ ၊ အိုမြန်မာတို့
တို့ရွာတို့မြေ ၊ တို့ရွာမြေဝယ်
ရေချိုသောက်ရန် ၊ မြစ်ချောင်းကန်နှင့်
သီးနှံချိုပျား ၊ များလည်းများ၏
များပါလေလဲ ၊ တမွဲမွဲနှင့်
ဆင်းရဲကာသာ ၊ ကာလကြာလျှင်
မြင်သာမြင်ရ ၊ မစားရ၍
တောကပြိတ္တာ ဖြစ်မည်တည်း ။
ထလော့မြန်မာ ၊ မြန်မာထလော့
အားမပျော့နှင့် ၊ မလျှော့လုံ့လ
သူကစ၍ ၊ ငါကအားလုံး
လက်ရုံးများမြောင် ၊ ဉာဏ်များမြောင်နှင့်
စွမ်းဆောင်ကြလေ ၊ ဆောင်ကြလေလော့
ဤမြေဤရွာ ၊ ဘယ်သူ့ရွာလဲ
ဤယာစပါး ၊ ဘယ်သူ့စပါးလဲ
ထားလောတာဝန် ၊ ပွန်လော့လုပ်ငန်း
ဉာဏ်ရှေ့ပန်း၍
တဝမ်းတစိတ် ညီစေသတည်း ။

Title: တာဝန်
By: ဥသျှောင်
သူတို့သင်္ဘော
မငေးမောလင့်
ငယ်သော တို့လှေ
ကြိုးဖြုတ်ဖြေ၍
ကမ်းခြေဦးတည်
လှော်ဘက်ချီလျက်
ညီညီလှော်ခတ်ကြပါစို့ ။

Title: လက်နက်
By: ငွေတာရီ
လင်းအာရုဏ်၏
မှိုင်းမှုန်ဝိုးဝါး ၊ မြူထုကြားမှ
ရွှေသားရောင်ဝင်း ၊ ရှင်နေမင်းသည်
လွတ်ကင်း ထွက်မြောက်တော့မည်တကား ။
အရှေ့ဆီဝယ်
ရောင်နီရဲ့ရဲ့ ၊ ဝါလဲ့လဲ့တည့်
နှင်းတွဲမြူဝဲ ၊ တောအုပ်ထဲမှ
မဲမဲကုပ်ကုပ် ၊ တလှုပ်လှုပ်သည်
ချုံပုတ်ပင်လော လူပင်လော ။
လှစ်ကနဲလျှင်
ရွာထဲဝင်လမ်း ၊ စည်းရိုးတန်းမှ
ဖြတ်သန်းဝင်ရောက် ၊ သစ်ရိပ်အောက်သို့ ။
သူရှေ့မှာသော်
ယိမ်းကာယိုင်လျက် ၊ တဲအိုပျက်သည်
မဲလျက်မှောင်တွင်း တိတ်ဆိတ်ခြင်း ။
အမေ အမေ ၊ အမေ့သားလေ
အိပ်နေသလား ၊ ဘေးတံခါးကို
သားဝင်ဘို့ရာ ၊ လာဖွင့်ပါဦး တဲ့ ။
တံခါးရွက်ကို
လက်နှင့်သာပုတ် ၊ နှိုးကာလှုပ်သော်
ငုတ်တုတ်ထထိုင် ၊ ယိမ်းတယိုင်နှင့်
တဲပိုင်ရှင်မ ၊ သူလျှင်ထခဲ့ ။
သားသားလူလေး ၊ သည်အမေးနှင့်
အိမ်ဘေးတံခါး ၊ ပွင့်၍ သွားသော်
ဆံကျားသွားကြွေ ၊ တွန့်လိပ်ရေနှင့်
အမေတယောက် ၊ တဲအိမ်ပေါက်ဝယ်
ငေါက်တောက်မားမား ထင်သတည်း ။
အမေအမေ ၊ အိုအမေဟု
မွေးမေရင်ခွင် ၊ သူပြေးဝင်ပြီး
မိခင်မေတ္တာ ၊ မေ့မေတ္တာ ကြောင့်
သားမှာ စစ်ပွဲ အောင်ခဲ့ပြီ တဲ့ ။
တုန်ရီလှုပ်ရှား ၊ ကွဲမပြားဘဲ
ခရားနှုတ်လွတ် ၊ တတွတ်တွတ်သည်
နူးညွတ်စိတ်နှင့် ဆိုသတည်း ။
အောင်ခဲ့ပြီနော်
ဝေ့လည်ရစ်ဝဲ ၊ မျက်ရည်တွဲနှင့်
လှိုက်လှဲမေအို ၊ တုံ့ပြန်ဆိုပြီး
သားကိုပြုံးလှည့် ၊ တန်ကြာကြည့်တည့်
မွေးမေမှာမူ
လူကလေးမောင် ၊ ရဲစိတ်ဆောင်၍
မရှောင်စစ်ပွဲ ၊ ဝင်ကာနွှဲလည်း
ဆင်းရဲချို့တဲ့ ၊ လက်နက်မဲ့နေ
သည်အခြေမို့
ပူဝေသောက ၊ ကြွမိသည် တဲ့ ။
ပီတိရွှမ်းအိုင် ၊ မျက်ရည်ဖြိုင်နှင့်
ဗျာလှိုင်စကား ၊ သားလျှင် ကြားသော်
မေ့သားဖေးထောက် ၊ တွဲမှီလျှောက်၍
ထိန်တော်မျက်ဝန်း ၊ ပြုံးလဲ့ရွှန်းနှင့်
တခွန်းစကား ၊ သူပြန်ကြား၏ ။
စိုးရန်ကောမေ
ချို့သောတဲ့သော ၊ စိတ်မမောဘူး
သဘောရည်တူ ၊စိတ်ညီတူနှင့်
ကြည်ဖြူစည်းရုံး ၊ ညွတ်သည့်ထုံးကြောင့်
မရှုံးအောင်မြင် ၊ ပွဲကြီးယင်ပြီ
စွမ်းအင်ထက်မြက် ၊ သည်လက်နက်တဲ့ ။
ဪ လင်းအာရုဏ်၏
မှိုင်းမှုန်ဝိုး ဝါး ၊ မြူထုကြားမှ
ရွှေသားရောင်ဝင်း ၊ ရှင်နေမင်းသည်
လွတ်ကင်းထွက်မြောက်တော့မည်တကား ။

Title: သင်နှင့် တန်ဖိုး
By: တင်မိုး
မိုးကျ၍ ထိုးဆွကုန်လော့
မျိုးချ၍ ပျိုးစကုန်လော့
တိုးကြွ၍ ကြိုးကြကုန်လော့ ။
မြေဆီမြေကွက် သင့်ဖွားဘက်တည့်
မိုးရေမိုးစက် ကစားဘက်တည့်
နွားညိုနွားနက် သင့်ရဲဘက်တည့် ။
သင့်လက်နက်ပြင် ၊ ဆွဲကိုင်ငင်၍
လုပ်ခွင်ဆင်းကြ ၊ ထွန်ယက်ကြလော့
မြေမှ ပဒေသာ သီးလိမ့်မည် ။
သို့သော် သင်ကား ၊ သင့်လုပ်အား၏
တရားသဖြင့် ၊ ပိုင်ဆိုင်ခွင့်ကို
အသင့်ကာကွယ်ရလိမ့်မည် ။

Title: မတူသူ နှစ်ဦး
By: မြင့်မျိုးမြတ်
ဈေးလမ်းမပေါ်၊ တကြော်ကြော်နှင့်
အော်ကာဟစ်ကာ ၊ သူတောင်းပါသည်
သပြာငွေစ ရရန်တည်း ။
သူ့အသွင်သည် ၊ အားအင်ပြည့်ဆဲ
ကြံ့ခိုင်ဆဲတည့် ။
ခြေစွမ်းလက်သန် ၊ ကိုယ့်အားအန်နှင့်
ကြံရွယ်ကြိုးကုတ် ၊ အားထုတ်သပြာ
ကိုယ့်ဝမ်းစာကို ဘာတွက်မဖွေရှာသနည်း ။
တယောက်လူမှု ၊ နေပူကျဲကျဲ
ဇွဲစိတ်သန်သန် ၊ ထန်ထန်ပြင်းပြင်း
လုပ်အားရင်း၍ ၊ ထမင်းတလုတ်
ကြိုးကုတ်ရှာဖွေ ၊ စားရှာချေ၏ ။
ထုတ်လှစ်ဖွေကာ ၊ အဖြေရှာသော်
ကမ္ဘာပေါ်တွင် ၊ ကိုယ့်အင်ကိုယ့်အား
မကိုးစားပဲ ၊ တပါးသူကို
မှီခိုချဉ်းကပ် ၊ ခေါင်းပုံဖြတ်လျှင်
ပြည်ရပ်နိုင်ငံ ဆူးငြောင့်တည်း ။

Title: ညီညာဖျဖျ လှော်ခတ်ကြလော့
By: အညာမြေ မောင်သူဇင်
ရေလှိုင်းတန်ဖိုး ၊ ဂရက်ဆိုးတွင်
တက်ကျိုးသော်လည်း တို့မကြောက်
ရေလှိုင်းထန်ဆဲ ၊ ဂရက်ထဲတွင်
လှေကွဲသော်လည်း တို့မကြောက် ။
တက်၏ကိုယ်စား ၊ တို့လက်ထား၍
မားမားလှော်ကာ ရှေ့ဆက်မည် ။
လှေကွဲမှလျှင် ၊ ရေတွေဝင်က
တွင်တွင်ပက်ကာ ရှေ့ဆက်မည် ။
တက်ကျိုးလှေကွဲ ၊ ဂရက်ဝဲတွင်
ရဲရဲလှော်ခတ် ၊ မခိုကပ်ရ
ဖျဖျညီညာ ၊ လှော်ခတ်ပါလျှင်
ရှေ့တွင် ဆိပ်ကမ်း ရောက်မည်တည်း ။

Title: ပုရွက် လမ်းကြောင်းလေး
By: ဝင်းနွဲ့
ကောက်ကြောင်းကွေ့လိမ် ၊ နေပူရှိန်ဝယ်
မှိန်မှိန်ရေးရေး လမ်းကလေး ။
ပုရွက်နီတို့ ၊ ကိုယ်စီကိုယ်င
ကိုယ့်လမ်းမဝယ် ၊ ကျရာဝန်ထမ်း
တွင်းနှုတ်ခမ်းထိ
ခြေလှမ်းညီညီ သွားနေသည် ။
ပိုးပုရွက်သည်
ကျောက်ထက်ဆန်စေ့ ၊ ထမ်းယူပွေ့လျက်
ချောမွေ့ကောက်လိမ် ၊ လမ်းမှိန်မှိန်မှာ
တွင်းအိမ်အထိ သယ်နေ၏ ။
တွင်းနှုတ်ခမ်းနား ၊ စုပုံထားသော
စပါးကောက်ဆန် ၊ ရိက္ခာမွန်ကို
တွင်းစွန်အပါး ၊ ပုရွက်များက
လုပ်အားညီညာ ၊ ထက်သန်စွာနှင့်
သယ်ကာတွင်းဆီ ဝင်ကြပြီ ။
ပုရွက်လမ်းကြောင်း ၊ ကွေ့လိမ်စောင်းဝယ်
တုတ်ချောင်းကန့်လန့် ၊ ရှေ့မှဟန့်လည်း
မတန့်မနား ၊ ကျော်တက်လွှားသည်
သွားလိုခရီး ဆုံးအောင်တည်း ။
မိမိသိုက်မြုံ ၊ ကိုယ်ပိုင်အုံမှာ
ဖူလုံပေါများ ၊ ကိုယ့်စီးပွားတွက်
မနားမခို ၊ လမ်းကြောင်းတိုဝယ်
လျှိုလျှိုတုံ့တင် ၊ အားမာန်ဝင်သည်
ပုံတင်စံနှိုင်းဖွယ်တကား ။

Title: ပညာကြိုးစားမယ်
By: သိန်းသန်းထွန်း
အေးအေးကလေး လုပ်ပါလို့
ကုပ်ကုပ်ကလေး ကြိုးစားကွယ် ။
ထူးချွန်စွာ ပညာလမ်းမှာ
ကျွမ်းကျင်ရမယ် ။
စာတွေ့နဲ့ လက်တွေ့ရယ်
စွမ်းဘို့ကွယ် အရေး ။
လူရည်ချွန် ဖြစ်ဘို့မှန်း
ကြိုးပမ်းမယ်လေး ။

Title: အလှဆင်သူ
By: တင်ငြိမ်းဦး
ငှက်ငယ်ပျိုသည်
မိုးညိုတခွင် ၊ ချိုတေးဆင်လျက် ။
သစ်ပင်ပျိုသည်
စိမ်းစိုလန်းရွှင် ၊ ပွင့်ပန်းဆင်လျက် ။
လုလင်ပျိုသည်
အားကိုရင်းတည် ၊ ဒို့တိုင်းပြည်တွက်
တူညီလုပ်အား ၊ ဆက်သထားလျက် ။
မြေသားကမ္ဘာ ၊ လူ့ပြည်ရွာတွင်
ညီညာစိတ်သန် ၊ ကိုယ့်အားမာန်နှင့်
ကိုယ့်ဝန်ကိုယ်ထမ်း ၊ ကိုယ့်အစွမ်းနှင့်
လန်းဆန်းစေရန် ၊ အလှဖန်သည်
အမှန်သာယာ နိုင်စေဖို့ ။

Title: ပြည်သူ
By: မောင်မြင့်မြတ်
မြေမှာပွင့်လန်း
မြေ၏ပန်းလည်း
မနမ်းလိုဘူး ဆိုလေသူ ။
မိုးမှာပွင့်လန်း
မိုး၏ပန်းလည်း
မနမ်းလိုဘူး ဆိုလေသူ ။
ရင်မှာပွင့်လန်း
အသဲပန်းလည်း
မနမ်းလိုဘူး ဆိုလေသူ ။
ကမ္ဘာတဝှမ်း ၊ ကြိုင်လှိုင်လန်းမည့်
ငြိမ်းချမ်းပန်းကို ၊ သူနမ်းလို၍
စောင့်ကြိုနေခဲ့သူတကား ။

Title: ဟိုဘက်ခြံက အိမ်ကလေး
By: မောင်လူခင်(မန်းတက္ကသိုလ်)
ကျွန်တော့ခြံဘေး ၊ မနီးဝေးတွင်
ဆေးရေးမှိန်မှိန် ၊ စံရိပ်ငြိမ်ဟု
အိမ်လေးတလုံး ရှိပါသည်။
အိမ်ရှင်ယောက်ျား ၊ သားသားနားတည့်
ဝတ်စားဟန်သွင် ၊ သူ့ကိုမြင်သော်
ရုပ်ရှင်မင်းသား တင်လိုက်သည် ။
သို့ရာတွင်မူ
သူနေသည့်အိမ် ၊ စံရိပ်ငြိမ်ကား
နွယ်လိမ်စည်းရိုး ၊ မြက်ဖုန်းဆိုးဖြင့်
အမိုးအကာ ၊ မလုံပါ၍
အိမ်မှာအိမ်နှင့် မတူချေ ။
မကြာမြင့်ခင် ၊ ထိုအိမ်ရှင်လည်း
ထွက်ဝင်မရှိ ၊ မမြင်မိတော့ ။
ထို့နောက်သော်ကား
တောယောက်ျားသည်
ဆောင်ဓါးတလက် ၊ စားအိုးခွက်နှင့်
အိမ်ထက်ရောက်လာပါလေ၏ ။
နေ့စဉ်နေ့စဉ် ၊ ထိုအိမ်ရှင်လည်း
အခြင်ခေါင်ကျိုး ၊ ထုပ်ပိုးထိုးနှင့်
အမိုးအကာ ၊ မလုံရာကို
ဖာကာထေးကာ ၊ ပြုပြင်ပါသော်
အိမ်မှာအိမ်ကောင်း ဖြစ်လာ၏ ။
မကြာမြင့်ချေ ၊ အိမ်ခြံမြေဝယ်
ပဲရှေပဲပြား ၊ သီးထွားထွားနှင့်
ဖားလျားစိမ်းစို ၊ ငှက်ပျောညိုနှင့်
ချိုရည်ရွှမ်းရွှမ်း ၊ ဗူးခရမ်းနှင့်
ရိပ်ချမ်းအေးအေး ၊ ရနံ့မွှေးလျက်
အသွေးတက်လာ ၊ ရွှန်းရွှန်းသာသည်
အိမ်မှာ စံရိပ်ငြိမ်ပါတည်း ။

Title: မြင်းချိတ်လင်္ကာ
By: ရှေးရေး
မြေတလင်း လက်ျာမျှော်လိုက်တော့
နေမင်းကလဲ ထွက်ကာပေါ်ပေါ့
အထက်မှာနော် တောင်ခပန်းမြင်ရ
စောင်ချမ်းပင် အတွင်းရိပ်
မြင်းချိတ်ယင်း နားဦးမယ် ။

Title: ယခုခါ
By: ဇော်ဂျီ
ယခုခါတွင် ၊ လုပ်ငန်းတွင်မှ
လိုအင်ဆန္ဒ ၊ ပြည့်စုံကြလိမ့်
ရှေးကမြန်မာ ၊ ရာဇာတို့ဘုန်း
လက်ထက်တုန်းက ၊ ကျုံးကားဤသို့
မြို့ရိုးညို့နှင့် ၊ မြို့ကားရွှန်းဝေ
တို့တတွေမှာ ၊ ရေချမ်းအိုးကြီး
ရွှေထီးဝါဝါ ၊ မှိုပေါက်လာဟု
ခုခါဖန်များ ၊ နှုတ်စကားဖြင့်
ကြွားချည်းနေသော်
ကြွားမော်ယင်းသာ ၊ ခါးပလာနှင့်
စားစရာပင် မဲ့မည်တည်း ။

Title: မယ်တို့တာ
By: မင်းသုဝဏ်
မောင်ရင်ကြီးနှင့် မောင်ရင်ငယ် ။
ပြည်ကြီးဝန် အားသွန်ကြိုး
ပိုးပါပေါ့ကွယ် ။
အမကြီးတဲ့ ငွေစပယ်
ညီမငယ်တဲ့ ရွှေစကား ။
မယ်တို့ဟာ မဟာရအောင်
ကြိုးကြစို့လား ။

Title: အမိဗမာပြည်သို့
By: နုယဉ်
သောက်ရောင်ခြည် လင်းချိန်မို့
ကြက်မင်းက တွန်သံသာ ။
သပြေညို ပင်ပျိုဦးမှာ
ဖူးညွန့်ဝေဖြာ ။
မကြုံတောင်းပါဘူ့
ဗုံမောင်းနှင့် စည်သံငြာ
ပြည်မြန်မာ တလွှား ။
လွတ်ရှင်းခဲ့ပြီ
ညွှတ်ကွင်း ဘာမထီတဲ့
စာမရီ ဇာနည်မျိုးကဲ့သို့
ဗမာပြည် တာရှည်စိုးလို့ရယ်
တိုးမြင့်စေသား ။

Title: ကောင်းစွာဝတ်စားမယ်
By: သိန်းထွန်းထွန်း
သန့်သန့်ကလေး ဆင်သလို့
လှလှကလေး နေကြမယ် ။
ယဉ်ကျေးရွာ ထည်အဝတ်ကိုမှ
တို့ဝတ်စို့ကွယ် ။
မိဘမောင်ဘွားနဲ့
လူအများ ဗိုလ်ပုံလယ်
မဖွယ်ရာ မယဉ်ကျေး ။
သည်အသွင် သည်ပုံပန်းကို
လမ်းဖြတ်စို့လေး ။

Title: ဝန်သွားလင်္ကာ
By: ရှေးရေး
တိုင်းသိတဲ့ မဟာဝန် အကျော်ပါနော်
စာချွန်တော် ထမ်းကာထွက်ပါပေါ့
နန်း ဘမရာ ကနက် သီဟာပျံက
ညီလာခံ အစုကွဲခိုက်မို့
ဗြဲတိုက်တော် လေသာပြတင်းက
ဧကရာမင်း အတုမရှိပါတဲ့
သမုတိ အာဏာရှိန်နှင့်
ယမထာကြိမ် ဝင့် ။

Title: လုပ်သားအောင်သဘင်
By: ကြံခင်းစိုးလွင်
အလုပ်ရုံ စက်ရုံများ
ထွက်ကုန်အား ပိုမိုရန်
ဇွဲလုံ့လသန် ။
လုပ်သားတို့ အားမာန်
ဖြိုးလျှံဘိတကား ။
လူ့အကျိုး
သယ်ပိုးကာ စေနာမွန်နဲ့
ပြည့်ဝန်ကို ဖြည့်သွန်ကြိုးလို့ငယ်
တိုးမြင့်စိတ်ထား ။
လုပ်သားတို့ အောင်သဘင် ။
မိုးယံကို ဒိုးသံပေါက်
ဖြိုးမောက်လို့လွင် ။
မောင်တို့လဲ ပါဝင် ၊ ပျော်ရွှင်ကြမစဲ ။
မယ်တို့လဲ ပါဝင် ၊ ပျော်ရွှင်ကြမစဲ ။
ကမ္ဘာမှာ တဂုဏ်တင့်တယ်
ကြွားဝင်သည့်ပွဲ ။

Title: ထင်းလှည်းကလေးနှင့် လူနှစ်ယောက်
By: မင်းယုဝေ
တထိန်ထိန်လျှင်
နေရှိန်ကဲလှောက် ၊ ချစ်ချစ်တောက်၍
ကျောက်ျခင်းလမ်းတာ ၊ ကတ္တရာလည်း
ပမာမီးကျီး ပူလောင်ညီး ။
သည်လမ်းဆီဝယ်
ထင်းသည်ယောက်ျား ၊ လူညိုထွားနှင့်
မယားပိန်ညှက် ၊ ဆင်းရဲဘက်တို့
လက်တွန်းလှည်းရှင် ၊ တွန်းဆွဲငင်၍
ထင်းတင်ရောင်းကာ ၊ ဝမ်းရေးရှာသည်
ချွေးဖြာစီး၍ မောပန်း၍ ။
ခဏကြာ၍
လမ်းတာ တဝက် ၊ ခရီးထက်၌
ကုန်းတက်မြေမြင့် ၊ ဤထင်းလှဲကို
အံခဲမာန်ကြိုး ၊ မောင်မယ်ကြိုးလည်း
ကြိုး၍မနိုင် ၊ ခြေမခိုင်ပြီ
ယိမ်းယိုင်ရှေ့ထိုး နောက်ပြန်ထိုး ။
ချီပါ လာပါ ၊ အိုသဟာတို့
လမ်းမှာပန်းလျ ၊ သူ့ဘဝကို
ရွှင်ပျသာကြည် ၊ အားသစ်စည်အောင်
ကူညီဝိုင်းစို့ တွန်းဆောင်ပို့ ။

Title: ဆေးလိပ်လက်ဆောင် (လေးဆစ်)
By: ရှေးရေး
မဝယ်ဘူး မယ်ခူးတဲ့ ဖက်စို ။
မီးမကူ ၊ နေပူမှာ မကင်အားသော်ကြောင့်
ထားရတယ် အိပ်ရာအောက်မှာ
မင်း သောက်ဖို့ကို ။
ညှာအနား ရှေ့သွားနှင့် ကိုက်လို့တို
မချိုတောင့် လိပ်ဆေး ။
ပိုးမကူ
စောင်မြိတ် အသာယူလို့
ဝါခြည်ဖြူ တပင်ရစ်ကယ်နှင့်
ငယ်ချစ်မောင် ရွှေဝသွားကို
ပါးလိုက်တဲ့လေး ။

Title: ငခုံးမသမိုင်း(ထားဝယ်တေး)
By: အမည်မသိ
ဝေသဝဏ္ဏ ၊ နောန်မယ်ရ
သာစွတင့်တယ် ၊ ကန်အလယ်
ကြီးကျယ်လှပ ၊ ငခေါင်းမ
ကိုယ်ထယ်ကကီး ၊ တကောန်တည်း
ခိုမှီးနေရှာရတယ်ကား ။
ရေကန်မှမ္လော့ ၊ တမိုင်လော့
ခရီးထော့မကွာ ၊ တော်သင့်စွာ
နေရာတင့်ဆောန်း ၊ တောန်မှီအောန်း
ကျင့်ကောန်းရသေ့ ၊ ဖောင်းဟေ့နာမာ ၊ ဂေါဝိန္ဒာ
သေချာထင်ရှား ရှိတယ်ကား ။
ရသေ့ဂေါဝီ ၊ နေ့တိုင်းခီ
ခါမှီဆွမ်းရပ် ၊ ခံလတ်ပြီးခါ
ရေကန်သာ ၊ သန့်စွာသောင်းသပ်
ကန်စပ်ကမ်းပါး ၊ ဆွမ်းကိုစား
ကျန်ငြားအကွမ်း ၊ ရေကန်သွမ်း
ငါးသန်းများစွာ ၊ သတ္တဝါ
သေချာကျွေးမွေး ပြုတယ်ကား ။
ဆွမ်းကျန်စားယင်း ၊ ကြောင်ယင်းအတွိ
ဣသိညစ်ကြေး ၊ စားမိလွေးက ၊ ငခေါင်းမ
ဂမ္ဘသန္ဓေ ၊ စွဲကပ်ပေ ၊ ရော့လေခီက္လ
သားလှအတွာ ၊ နှေ့ဖြာကျားမ ၊ မွီးဖွားရ
ခေါင်းမရင်ကွဲ ၊ ခန္ဓာစဲ
သေပွဲဝမ်ရရှာတယ်ကား ။
သေပွဲဝမ်ရ ၊ ငခေါင်းမ
ဖြစ်ရနတ်စီး ၊ အပူမီး ၊ သားသမီးနှေ့ဖြာ
ကော့ယူကျွေး ၊ မွေးရစ်ပါ
ဖြစ်လာဇာတ်ရင်း ၊ သုပိနံန ပြန်လှန်လင်း
ဖရင်းရသေ့ ဖြစ်တယ်ကား ။
ရသေ့ဂေါဝိန္ဒ ၊ အိမတ်ရ
ဆန်းလှထွေလာ ၊ ကြောန်းအရာ
သေချာစဉ်းစား ၊ မှန်အမှား
ခြားနားသိရန် ၊ ဗြန်ဗြန်သူတော် ၊ လိုက်ခဲ့ခေါ်
နှေ့ဖော်သူမြတ် ၊ သွားကြလတ်
တပ်ဆင်သေချာ ၊ ကမ်းစပ်မှာ
မှန်စွာထန်ရှား တွိတယ်ကား ။
အွံငမ်းအွံငမ်း
သံတမ်းငိုကာ ၊ တစာစာ
နှေ့ဖြာကျားမ ၊ တွိကြောင်ရ
ခေါင်းမရင်ကွဲ ၊ နှေ့ခြမ်းလွဲ
ရသေ့က ဝမ်းဘန်းနဲ
ကြေကွဲစရာ ဖြစ်တယ်ကား ။
ရသေ့ဓိဌာန် ၊ အဖမှန်
တညံလတ်ညိုး ၊ ဖြိုးဖြိုးနို့ရယ် ၊ ထွပ်ရတယ်
နှေ့သွယ်သားလှ ၊ သော့စို့ရ
ဌာနဝိဟာ ၊ သန်ခမ်းသာ
ချီကာဆောန်ခဲ့ ကြတယ်ကား ။
သားလှနှေ့ဖြာ
ကြီးလာရွယ်ရော့ ၊ လူလားမြော့
အထော့ သာဓက ၊ တန်ပြဖို့ရာ
မာတာခေါင်းမ ၊ ဥတုဇ
အသမ္ဘိနူဓာတ်ရိုက် ထားတယ်ကား ။
နှေ့ဖြာသားလှ ၊ နောန်ကရှင်ဇံ
ညီမချောက ၊ ရှင်ဇောနမံ ၊ မှည့်ခေါ်ဟန်
ဆွမ်းခံလောက်ကျွေး ၊ ရသေ့မွေး
လူသွေးစင်စစ် ဖြတ်တယ်ကား ။
ရှင်ဇံရွယ်ရော့ ၊ လူလားမြော့
သာဂရပြည်ရှင် ၊ ဘုရင်မ္လော့
ဖောင်းတော့ကြေညာ သမ္ဗန်မန်း
ထန်လန်း သမ္သာ
ရာဇာမန်းကောန်း ဖြစ်တယ်ကား ။

Title: ရှေ့တော်ပြေး
By: မင်းသုဝဏ်
ညောင်းရွက်လေချီ ၊ မြရွက်စီနှင့်
ရာသီနွေဦး ၊ မင်းလွင်မြူးက
ရင့်ကျူးသံချို ၊ ဥဩပျိုလည်း
မြိုင်ညိုခွါကွင်း ၊ လူ့ရပ်ချဉ်း၍
ဧချင်းအဲအန် ၊ သစ်သစ်ဖန်လျက်
လည်ပြန်တနှစ် ၊ ဆန်းမည်ခေတ်ဝယ်
မြူညစ်မတင် ၊ ဘယာစင်၍
ကြည်ရွှင်စေသော ၊ ရည်ရွယ်ပြောသို့
ဥဩ ဥဩ ၊ မြိုင်သံနှောလျက်
သံအောတလွဲ ၊ သံလေးတွဲ့နှင့်
ပြဲ့ပြဲ့တလီ ၊ သဲ့သဲ့သီသော်
သိင်္ဂီရောင်စွေး ၊ မယ့်ရင်သွေးသည်
ဆွေဝေးရပ်ခြား ၊ ဆရာ့ပါးမှ
မနားမဖင် ၊ပြန်ကြောင်းထင်သည်
မယ့်ရင်ဆင်သင့် ပြင်နှင့်ပြီ ။

Title: အောင်ပါစေ
By: နုယဉ်
ပန်းကံ့ကော်လည်း
မြိုင်ပေါ်မြို့တွင်း ၊ တသင်းသင်းနှင့် ။
ပိတောက်ပွဲလည်း
ရွှေခဲပမာ ၊ တဝါဝါနှင့် ။
ဥဩပျိုလည်း
တေးချိုရင့်ကြွေး ၊ တအေးအေးနှင့် ။
ကျွန်တို့မှာလည်း ၊ အောင်ပါစေကြောင်း
ဆုမွန်တောင်းလျက် ၊ ရက်ကောင်း ချိန်ခါ
မျှော်လျက်သာတည့် ။

Title: လက်ဆောင်ပြန်
By: မင်းသုဝဏ်
မိုးသင်္ကြန် ရေသောက်လို့
ရွှေပိတောက် တဝါဝါ
သင်းကြူနံ့ဖြာ ။
ကျွန်တို့ဆီမှာ
သာပါရဲ့ ဗုံမောင်း ။
မောင်ကြီး မာပါစေတဲ့
မလေး ချာပါစေတဲ့
အတာရေ ဖြာဝေသွန်းလို့ရယ်
ညွှန်းကြဆုတောင်း ။

Title: သင်္ကြန်လက်ဆောင်
By: ဇော်ဂျီ
သင်္ကြန်တော် ခါတန်ခူးမို့
တိမ်ဦးက သံဝါဝါ
မိုးဖြောက်ဖြောက်ရွာ ။
ကိုယ်တို့ဆီမှာ ၊ ရွာပါစမေး ။
မရွာလျှင် ရွှေလွန်ပွဲကို
နွှဲလိုက်ပါလေး ။
ငွေမိုးရေ ချိုချိုသောက်လို့
ပိတောက်က ပင်ပေါ်မှာ
ဝင်းထိန်လို့ဝါ ။
ကိုယ်တို့ဆီမှာ ၊ ဝါပါစမေး ။
မဝါလျှင် ရွှေတွေပိန်းအောင်
လိမ်းလိုက်ပါလေး ။
ပိတောက်တွေ ရွှေဝါလူးတော့
ရွာဦးက ညံစာစာ
မောင်း ဗုံကသာ ။
ကိုယ်တို့ဆီမှာ ၊ သာပါစမေး ။
မသာလျှင် ဗုံသမားကို
အားကူပါ့လေး ။
ငွေမိုးရေ ချိုချိုသောက်လို့
ပိတောက်က ရွှေမျက်နှာ
မောင်း ဗုံကသာ ။
ကိုယ်တို့ဆီမှာ ၊ မာပါစမေး ။
မောင်မာအောင် စေတီဦးက
မယ်မာအောင် စေတီဦးက
နှစ်ကူးချိန် တာရေသွန်း
လွမ်းပါ့မယ်လေး ။

Title: ကြာပွင့်ချိန်
By: ဗန်းမော်ညိုနွဲ့
ညကဖူးငုံ ၊ ကြာပဒုံသည်
အာရုဏ်မိုးသောက် စောင့်သတည်း ။
အာရုဏ်မြူး၍
လေဦးလည်းလာ ၊ တိမ်ပြာလည်းကင်း
မှောင်ကြွင်းလည်းပြို ၊ နှင်းလည်းစိုသော်
သံချိုရင့်ကြွေး ၊ ငှက်ကလေး၏
တေးကို နာလျက် ၊ အားမာန်တက်သည်
ကန်ထက်ရွှေကြာ ပွင့်သတည်း ။

Title: သင်္ကြန်ပွဲ (ရခိုင်တေး)
By: အမည်မသိ
မြခွါညို ပေါ်စ
လပြာသိုလို့ ခေါ်ကတ်ပါရေ
လ လ လက ပြာသို
ပန်း ပန်း ပန်းက ခွာညို
လပြာသို အီးရေ အီးရေ
ပန်းခွာညို မွှိန်းရေ မွှိန်းရေ ။
ပန်းကံ့ကော်က စီလို့ဖြာရေ
ရွှေရင်ခတ်က နိန်လို့ဝါရေ
စီလို့ စီလို့ဖြာရေ
နိန်လို့နိန်လို့ဝါရေ
သင်္ကြန်ကလဲ အခါတော်လေ
တခြိမ့်ခြိမ့်နန့် ပျော်ကတ်ပါရေ ။

Title: နှစ်ဦး မင်္ဂလာ
By: မင်းသုဝဏ်
နှစ်ဦး သစ်မြူး
ခေတ်ဦး ကောဇော ။
ဆန်းစ ချမ်းမြ
စန်းလ သော်တာ ။
မြိုင်အောက် ကြိုင်လှောက်
ပိတောက်ပမာ ။
ကျန်းရွှင်ကြောင်း
သွန်းလောင်း ရေသီတာ ။

Title: တောင်ခိုးနှင့် တိမ်
By: မင်းသုဝဏ်
တောင်ခိုးနှင့် တိမ်
ရောယှက် လိမ်လျက်
တိမ်နှင် တောင်ခိုး
တောင်ကို မိုး၍
မိုးကို မမြင်
ကန်ရေပြင်တွင်
ငွေသွင် တိမ်ရိပ် ကူးသတည်း ။

Title: သင်္ကြန်အခါ အလံတိုင်ဘုရားမှာ
By: ဇော်ဂျီ
ဖန်ပြာခွက်ကယ်နဲ့
ကျောက်စက်ကျ သည်ရေကို
အမောပြေ တိုက်ပါမရယ်လို့
ကြွေးဟကာ ရွှင်ပျော်ပျော်နဲ့
အခါတော် သင်္ကြန်တွင်း
ကိုလူပျို ဒိုးပတ်ဝိုင်းပေမို့
ရပ်တိုင်းမှာ ဆူညံညံပါ့
အလှူခံ ပျော်တဲ့ပွဲကိုလ
နွှဲနေကျ တို့ပြေမှာ ။
အခါက သင်္ကြန် ၊ မြိုင်ယံက ဥဩ
တောရွာမှာ သူ့ဓလေ့ ၊ ပျော်မျိုးစုံ တွေ့ကြပေါ့
မွေ့လိုက်ကြ ရွှင်ရွှင်လန်း
သာဆန်းက ဒိုးပတ် ၊ ဖိုးမြတ်က ပြွေတို
ဖေညိုက လင်းကွင်း ၊ သာညှင်းက သံတိုင်
ဝိုင်းတော်ကြီး မြိုင်လိုက်တာ ။
အလံတိုင် ဟိုဘုရားဆီသို့
အသွားမှာ ရွာစဉ်လျှောက်ကာပါ့
ဒိုးခေါက်ကာ တကြော်ကြော်နဲ့
တပျော်ပျော် နားတော် သွင်းလေတော့
ကြင်ရင်းငယ် အပျိုဖြူတို့ရဲ့
အလိုသူ မျက်နှာပေးတွေက
အေးမြစန္ဒာ ။
ဟေ့ လာအေ့ ရှင်မယ်မေ
ညည်းတို့မောင် လူရည်လှ ၊ အကနှယ် တွေလှချည့်
ကြည့်စမ်းပါ့ အေရယ်
အိုအေ ထွေပါစေ သည်လိုပွဲ
ချွေးများဘဲကျကျ ၊ အကတွေ လှလွန်းလို့
ကြင်မဝ ရှုမရဲ ၊ ကျဲလှတဲ့နေဝါဝါ
သည်မေ့မောင် တကယ်ဟိုက်ကို
နေလိုက်၍ ကာချင်ရဲ့ ။
နှစ်ဆန်းခါ သည်အရေးပေမို့
ချွေးလုံး အဖြာဖြာနဲ့
မောင်တို့မှာ ဗုံသံဆန်းလေတော့
မယ်တို့မှာ ခါတော်ပန်းတွေနဲ့
နီနှမ်းဆင် ပုဝါခြုံ၍
ကညာဂုဏ် ကြည်လို့ဝင်းကြပေါ့
မြိုင်တွင်းက ပုရစ်ဖြာ
သစ်ပါပေါ့ မြသွေး ။
နေခြည်က မှေးမှေး ၊ စေတီက သေးသေး
ရေမွှေးနှင့် ရေသပ္ပါယ်
ဟိုမှာတစု သည်တစု ၊ ရေလုလို့သယ်ကြ
အလယ်က ဘုရား
စကားက တဖောင်ဖောင် ၊ မောင်တို့က ရေတွေသွန်း
စေတီငယ် မွန်းရချည့်
လွမ်းစရာ သည်နေရာ ၊ မယ်တို့လဲ လာကြ၍
ပိတောက်ဝါ ရင်ခတ်ပန်းတွေနဲ့
ကြည်ညိုခန်း ဖွင့်ကြပေါ့ ။
အခွင့်ငယ်သာ
ပျော်ချင့်ပျော်စရာပါ့
တော်မဟာ သင်္ကြန်ခေတ်ပေမို့
ရွှေမေတ္တာ တူနှစ်ကိုယ်တို့
သူလိုရာ ငဲ့ကာစောင်းကာနဲ့
ဆုတောင်းကာ ရွယ်ရည်စောင်ကြပေါ့
ဘယ်ပြည်တောင် သည်လိုထူးနိုင်ပါ့
ရွယ်ညီနောင် စေတီဦးမှာ
ဖူးကြတယ်လေး ။

Title: မြတ်ရေစင်
By: မင်းသုဝဏ်
မုတ်သုန်ကို ကင်းထောက်လို့
ပိတောက်မှာ သန္ဓေဝင်
ချမ်းမြတ် ရေစင် ။
မုတ်သုန်ကဆင် ပြည်ခွင်နှံ့ကြွေး ။
ပိတောက်ကရွှင် ပြည်ခွင်နှံ့မွေး ။
မြတ်ရေစင် တပေါက်သွန်းလျှင်
ကျွန်းခွင်လုံး အေး ။

Title: လက်ဆောင်ကောင်း
By: တင်မိုး
ဖေဖေရဲ့ လက်ဆောင်
နေရောင်နှင့်ဖွေး ။
ငှက်ကြီးတောင် ကျောက်စီဓား
အင်အားကွဲ့လေး ။
မေမေရဲ့ လက်ဆောင်
လရောင်နှင့်အေး ။
ပွင့်ကြွားဘွယ် စပယ်ကုံး
နှလုံးကွဲ့လေး ။

Title: လောကအလှ
By: ဇင်မင်း
စောင်းသမားသည်
လက်ဖျားတို့ထိ ၊ စောင်းသံညှိ၍
သုတိအသံ သာစေသည် ။
စာသမားသည်
သိကြားခဲ့ရ ၊ သူ့ဘဝကို
ရသစာပေ ဖွားစေသည် ။
လက်သမားသည်
ဆောက်ပြားဆောက်ခုံး ၊ ဖွဖွသုံးကာ
ရုပ်လုံးလှလှ ထုလေသည် ။
ဪ လူသားများသည်
အားမာန်ကိုယ်စီ ၊ ဉာဏ်ကိုယ်စီဖြင့်
ကိုယ်စီကိုယ်င ၊ ဤလောကအား
အလှဆင်ကြပေတကား ။

Title: စွမ်းကြသူများ
By: မောင်မြင့်မွန်
ငှက်ကလေးငယ်ငယ် အားမကြွယ်လဲ ။
သူ့ရိပ်မြုံ စံတင်လောက်ကို
ဆောက်တတ်သည်ဘဲ ။
ပင့်ကူကလေးငယ်ငဘ် အားမကြွယ်လဲ ။
သူ့စံအိမ် ကြိုးလိမ်ယှက်ကို
ရက်တတ်သည်ဘဲ ။
ခြကလေးငယ်ငယ် အားမကြွယ်လဲ ။
ခိုလှုံရာ သူ့တောင်ပို့ကို
ဖို့တတ်သည်ဘဲ ။

Title: ခြေရာ
By: မောင်စွမ်းရည်
နွေပြေးသောခါ
နွေခြေရာကား
မြေအက်ကြားတည့် ။
မိုးပြေးသောခါ
မိုးခြေရာကား
ရေကွက်များတည့် ။
ဆောင်းပြေးသောခါ
ဆောင်းခြေရာကား
နှင်းကြွင်းများတည့် ။
စိတ်ပြေးသောခါ
စိတ်ခြေရာမူ
ကဗျာများတို့ ဖြစ်သတည်း ။

Title: နိမိတ်
By: မောင်စွမ်းရည်
လှိုင်းအော်သံများ
ကြိုတင်ကြားသော်
ဒီများလာကြောင်း သိနှင့် ၏ ။
မိုးချုန်းသံများ
ကြိုတင်ကြားသော်
မိုးများလာကြောင်း သိနှင့်၏ ။
ဥဩသံများ
ကြိုတင်ကြားသော်
နွေဖွားလာကြောင်း သိနှင့်၏ ။
ဪ ရင်ခုန်သံများ
ကြိုတင်ကြားပြီ
ကြောင်းလျားဘယ်သို့ ထူးပါလိမ့် ။

Title: စာနာသူ
By: ကြည်အောင်
သားလေး‌ရေ အင်္ကျီချွတ်လို့
လျှော်ဖွပ်ပါ့ စမ်းရေမှာ
ကမ်းလဲ့ကြည်သာ ။
မွေးမာတာ ၊ ပြောလှာတဲ့စကား ။
သားရွှေစင် ဇွတ်အတင်း
ငြင်းမိလျက်သား ။
သားအင်္ကျီ ပန်းချီဆေး
ငှက်ငယ်လေး ညိုတိုတို
တေးသီလို့ဆို ။
သူ့တကိုယ် ၊ ရေစိုလိမ့်လေလား ။
ရေစိုယင် ဆေးရောင်စွန်းလို့
မွန်းနစ်မှာလား ။

Title: မိုးဆွေငှက်
By: ဇော်ဂျီ
မြည်နိုင်စွလေ ၊ ငှက်မိုးဆွေ
မိုးဆွေငှက်ငယ် ၊ မိုးပြန့်ကျယ်တွင်
အရွယ်အဟန့် ၊ လက်မခန့်လည်း
အံ့ဩဘွယ်သာ ၊ သတ္တဝါတို့
ဖြစ်ရာဘဝ ၊ အားမာန်ပြသို့
နှုတ်တတွတ်တွတ် ၊ ဖတ်ရွတ်ညိုးညံ
သူ့အားမာန်သည်
မိုးယံခွဲမည် ထင်မိ၏ ။
မနားမရပ် ၊ လှုပ်ခတ်တောင်ပံ
သည်အားမာန်လည်း
မနားမရပ် ၊ လှုပ်ခတ်တောင်ပံ
သည်အားမာန်လည်း
မိုးယံ ဖောက်မည်ထင်မိ၏ ။

Title: လှေငယ်
By: ဇော်ဂျီ
တောင်လေလာ ရေကျတော့
လှိုင်းကြက်ဖ ခြေမပါ
ခေါင်းဖြူနဲ့သာ ။
ခွပ်လို့ငယ်လာ ၊ ဘယ်ညာနှံဖွေး ။
ရေလယ်မှာ လှေငယ်လူးတယ်
ရူးရချည့်လေး ။
လတာပြင် သောင်ထိုးတော့
တပေါင်ကျိုး ခြေတံရှည်
ဗျိုင်းဝေသာလီ ။
ဘုတ်မက အီ ၊ ဒီရေကျ တေး ။
ရေလယ်မှာ လှေငယ်မျောတယ်
မောရချည့်သေး ။
ရေစုန်မှာ အဆင်သင့်လို့
ဗေဒါပွင့် ပြည်တော်ပြန်
ခွန်းဆက်ကြဟန် ။
ရေစီးက သန် ၊ ဆန်နိုင်ဘို့အ‌ရေး ။
လှေငယ်ငယ် ရေလယ်လမ်းမှာ
နွမ်းရချည့်လေး ။
ရေဆိုင်မှာ တင့်မရဲနဲ့
ဝဲကတော့ ချာချာလယ်
မူးတတ်ပါတယ် ။
လှေတက်ကငယ် ၊ သယ်နိုင်ဘို့အရေး ။
ရေပြင်မှာ လှေရှင်ကြိုးလိုက်ပါ
မိုးချုပ်မယ်လေး ။

Title: အညာလှေ
By: ရှေးရေး
အမေလေး လူကြုံကြည့်
ထည့်လိုက်မလားကွဲ့ သားမောင်ကို ။
ပိန်းကောယောင် တုံးစပ်တွင်း
ဆင်းခဲ့လို့ဆို ။
ပဲ့ချောင်မှာ ရုပ်စုံများရယ်နဲ့
လုပ်ထားတဲ့ လှေလောင်းကို
မောင်းအိုနဲ့ ဗုံတောင်ကြီး ။
ခါတလေ
အညာလှေ အောက်စုန်ဆင်း
မင်းဝင်လို့တီး ။

Title: အမေရယ် အပါပျင်းလှချည့်
By: မင်းယုဝေ
အမေရယ် အပါပျင်းလှချည့်
စိတ်တွင်း ရွှင်မကြည်ခဲ့
သည်ကိုယ်ကို ဝတ်ဖြူပတ်ကာပ
ဆတ္တာသည် ဆံပင်ညှပ်ပုံက
တချပ်ချပ် ညံစာစာ။
ယားကျိကျိ
ကလိ အခါခါပေါ့
ဆံကေသာ တိုထွာစရယ်က
ထိုးဆွကာ အထွေထွေကြောင့်
အပါလေ အနေခက်ပါဘိ
စိတ်စက် မသာ ။
သည်အမူ သည်အပြုတွေက
အမှု တပွေပွေဘဲ
ဆံပင်ရှေ တခါဟောင်းယင်လ
ပြန်လောင်းကာ တခါညှပ်ရပေါ့
အထပ်ထပ် ဘာဘာည
ရှုပ်ကာဘဲ မဆုံး ။
ပူစီထွေး
ကြောင်လေး ရွှေဝါစင်ဖြင့်
ဘယ်ခါလျှင် ဆံပင်ညှပ်ရတုံ့
လွတ်လပ်စွာ ပျော်ခုန်ပေါက်ပါလို့
ဝမ်းမြောက်ကာ တရွှင်ရွှင်နဲ့
သူ့မိခင် ရင်ခွင်လူးကာပ
တွတ်တီးတာ တေးသံ ကျူးတော့တယ်
မြူးပေါ့ ချိန်လုံး ။

Title: ထာဝရအလှ
By: ဝင်းကြွယ်
မေမေ့မေတ္တာ ၊ နှိုင်းဆိုရာသည်
ညဉ့်ခါငွေလ ရောင်ခြည်တည်း ။
ဖေဖေ့မေတ္တာ ၊ ဥပမာသည်
နေ့ခါနေမင်း ရောင်ခြည်တည်း ။
ညဉ့်တွင် စန္ဒာ ၊ နေ့မှာ နေမင်း
ပဝင်းသမျှ ၊ ဤဘဝဝယ်
လောကလက်ဆောင် ၊ ကြယ်စိန်ကြောင်နှင့်
ငွေရောင်တိမ်လွှာ ၊ စမ်းလင်္ကာနှင့်
နီပြာပန်းပွင့် ၊ ပျက်ကြွေလွင့်၍
တောနှင့်တောင်စွယ် ၊ ဥဩငယ်တို့
ပျောက်ကွယ်လိုက ကွယ်ပါစေ ။

Title: တောကအလှူ
By: ထီလာစစ်သူ
တံခွန်တိုင် ကုက္ကားနှင့်
ရွာထိပ်နား မဏ္ဍပ်မှာ ။
ဗြောဆရာ ကိုမောင်ကြီး
တီးလို့သာယာ ။
ကာလသား ညံစာစာ
ဟန်ပါပါ ဆိုလိုက်တေး ။
ကိုရင်ညို မောင်သာဆန်းမှာ
နန်းကနှင့်ကွေး ။
အမူပို ယဉ်မဆုံးတဲ့
မျက်နှာဖုံး ရွာသူပျို ။
ကွမ်းတောင်ကိုင် ဘိုကရို့မှာ
ချွေးစို့လို့စို ။
အသားကညို
ချိုသာတဲ့ မျက်နှာထား ။
ရွာစဉ်မှာ ပျိုယဉ်နွဲ့ရယ်
လှမ်းတဲ့လို့သွား ။
မြင်းနီပေါ် မောင်ရင်နွဲ့
ပြုံးစနဲ့ အသာထိုင် ။
ပါးကွက်ဝါ သနပ်ခါး
ပါး၌ထုံကြိုင် ။
ရွှေထီးကိုကိုင်
ယှဉ်ပြိုင်လို့ နောက်ကမိုး ။
ကိုရင်မောင် အနေခက်တယ်
ရှက်တဲ့ဟန်မျိုး ။
သားချစ်မောင် ရှင်ပြုပွဲ
အားခဲတဲ့ မိဘတွေ ။
ဘဘမှာ သပိတ်ထမ်းတယ်
လမ်း၌ပျော်နေ ။
ဝါသင်္ကန်း ရွက်ပါသလေ
အမေက ရွှင်လန်း ။
သံသရာ လွတ်မြောက်ရေးကို
တွေးလို့ စိတ်မှန်း ။

Title: သင်သေသွားသော်
By: ဇော်ဂျီ
ဪ လူ့ပြည်လောက ၊ လူ့ဘဝကား
အိုရ နာရ ၊ သေရဦးမည်
မှန်ပေသည်တည့် ။
သို့တပြီးကား ၊ သင်သေသွားသော်
သင်ဖွားသောမြေ ၊ သင်တို့မြေသည်
အခြေတိုးမြင့် ၊ ကျန်ကောင်းသင့်၏ ။
သင်၏မျိုးသား ၊ စာစကားလည်း
ကြီးပွားတက်မြင့် ၊ ကျန်ကောင်းသင့်၏ ။
သင်ဦးချ၍ ၊ အမျှဝေရာ
စေတီသာနှင့် ၊ သစ္စာအရောင်
ဉာဏ်တန်ဆောင်လည်း
ပြောင်လျက်ဝင်းလျက် ကျန်စေသတည်း ။

Title: မယ့်လမ်းပါလား
By: ဇော်ဂျီ
ပန်းနီလာ ဗေဒါ ဆင်သလို့
ယဉ်လှတယ်လေး ။
စုန်ချည် ဆန်ချည်နဲ့
ဒီချောင်းရေ ဗေဒါလမ်းမှာ
တန်းစီလို့လေး ။
အိုအချင်း ကျူရိုးရှင် ။
မဗေဒါ ပြာလဲ့လန်း ၊ ကမ်းကပ်မယ် ပြင် ။
စံပယ်လှ ပွင့်ဖြူစင် ၊ ကမ်းခွင်က ငယ်ကျွမ်း ။
သူ့လိပ်ပြာ ခြံအရံနဲ့
သူစံရာ သူပျော်မွေ့ ၊ ပြေးတွေ့ချင်စမ်းတဲ့ ။
တွေ့ချင်တဲ့ စေတနာရယ်။
ငယ်ကျွမ်းဆွေ လွမ်းဝေတေးပေမို့
အေးချိုလှတယ် ။
လိပ်ပြာက ဝတ်ရည်သယ် ၊ စံပယ်က မအား ။
ပွင့်ဖူး တဝေဝေနဲ့
ဒီချောင်းရေ ဗေဒါလမ်း ၊ မယ့်လမ်းပါလား ။
အိုအချင်း ကျူရိုးရှင်း ။
မဗေဒါ ပြာလဲ့လန်း၊ ကမ်းကပ်ပြန်ချင် ။
ဟိုအကွေ့မှာလ
ကိုရင်ဖေ့ ချစ်ရေစင်၊ ပျိုခင်ရဲ့ အနွဲ့ ။
ပျို့လက်မှာ မယ်ဗေဒါက
ပျို့မျက်နှာ ချစ်အုံ့ပန်းကို ၊ ပြုံးကြည့်ချင်ငဲ့တဲ့ ။
ကြည့်ချင်တဲ့ စေတနာရယ် ။
သနားဖွယ် ချစ်ဖွယ်တေးပေမို့
အေးချိုလှတယ် ။
ချစ်စနိုးရယ်နဲ့
မြစ်ရိုးက အပြာခြယ်ကို
ပျိုနယ် လိုက်လေမလား ။
ပွင့်ဖူး တဝေဝေနဲ့
ဒီချောင်းရေ ဗေဒါလမ်း ၊ မယ့်လမ်းပါလား ။
အိုအချင်း ကျူရိုးရှင်။
မဗေဒါ ပြာလဲ့လန်း ၊ ကမ်းကပ်ပြန်ချင် ။
ထီးတော်က တချွင်ချွန် ၊ ကွင်းပြင်ကဘုရား ။
နေမင်း ညိုချိန်တန်ပေါ့
နိဗ္ဗာန်ကို စိတ်ကြံကူး ၊ ဖူးချင်လျက်သားတဲ့ ။ဩ
ဖူးချင်တဲ့ စေတနာရယ် ။
နိဗ္ဗိန္ဒာ ဂီတာတေးပေမို့ ၊ အေးချိုလှတယ် ။
ကျွတ်ဆုကိုရွယ် ၊ လွယ်ပါတော့ အရ ။
ပွင့်ဖူး တဝေဝေနဲ့
ဒီချောင်းရေ ဗေဒါလမ်း ၊ မယ့်လမ်းသာပါ့ ။
ချောင်းရေက ဖောင် ၊ တောင်လေက သွေး ။
ရွက်လင်းယဉ် မြိုင်မြိုင်နဲ့
ပန်းတိုင်ကို ပန်းခိုင်ဆိုက်အောင် ။
အားစိုက်ပါလေ ။

Title: တက်ချိန်နှင့် ကျချိန်
By: ဇော်ဂျီ
ဗျိုင်းညီနောင် ၊ အတောင်က ဖြူဖွေး ။
ကမ်းစပ်ကိုကြည့်
ကွင်းပြင်ကို စားကျက်ပြောင်းကြပေါ့
ချောင်းအောင်ခွင် ပင်လယ်ဝမှာ ၊
ဒီကြွပြီလေး ။
ကဏန်းမ ရွှံ့စိုစို ၊ တစ်ကိုယ်လုံး နီထွေး ။
တွင်းဝ လတာပြင်က
ခရာပင် တွယ်ကာ တက်လေပေါ့
တောင်ဘက်ခွင် ပင်လယ်စွန်းမှာ
ဒီတွန်းပြီလေး ။
ပုစဉ်းကောင် ၊ အတောင်က ငွေမှေး ။
ကမ်းစပ် ကျူတစ်ရုံက
သူမလုံ သူခုန်ထွက်လေပေါ့ ၊ ဒီတက်ပြီလေး ။
ဒီတက်ချိန်တန် ၊ ဆန်လာပေါ့ ဗေဒါပန်း ။
ကျူရိုးရှင် ကျူတံတီး ၊ ဆီးကြိုလို့လွမ်း ။
ဗျိုင်းညီနောင် ၊ အတောင်က ဖြူဖွေး ။
ကမ်းစပ်မှာငိုင်
သူ့လည်တိုင် စွေတစောင်နဲ့
ရေတံငါ အစာချောင်းပြန်ပေါ့
ဒီညောင်းပြီလေး။
ကဏန်းမ ရွှံ့စိုစို ၊ တစ်ကိုယ်လုံး နီတွေ ။
လက်မ တထောင်ထောင်နဲ့
ကွင်းပေါင်မှာ မင်းယောင်ခင်းပြန်ပေါ့
ဒီဆင် ပြီလေး ။
ပုစဉ်းကောင် ၊ အတောင်ကငွေမှေး ။
ကျူရုံမှာ သူလှုံခပြန်ပေါ့ ၊ ဒီကျပြီလေး ။
ဒီကျချိန်တန် ၊ စုန်ပြန်ပေါ့ ဗေဒါပန်း ။
ကျူရိုးရှင် ကျူပင်ရွက်နဲ့
ခွန်းဆက်လို့လွမ်း ။

Title: ရဲခဲ့သည်ပါ့
By: ဇော်ဂျီ
မြစ်တန်းမှာတဲ့ လေကြမ်းဆင်။
ထန်လိုက်လေ လေမုန်တိုင်း
လှိုင်းက ဘောင်ဘင် ။
တစ်လှိုင်းထွက် တစ်လှိုင်းဝင် ၊ ဗေဒါခင်ဖြစ်နဲ ။
ရေလှိုင်း ဗလပွေနဲ့
မုန်တိုင်းလေ ရေတစ်ရိုးမှာ ၊ စိုးရွံ့မှာပဲ ။
မြစ်ရိုးမှာတဲ့ မိုးသက်ဆင် ။
လျှပ်ကြိုးပျံ မိုးသံထစ် ၊ မိုးစစ်ဘုရင် ။
မိုးညစ်လို့ မြစ်မမြင် ၊ ဗေဒါခင်ဖြစ်နဲ ။
ရေလှိုင်း ဗလပွေနဲ့
မိုးသက်လေ ရေတစ်ရိုးမှာ ၊ စိုးရွံ့မှာပဲ ။
စိုးမရွံ့ တွန့်မတုန် ။
မိုးနှင့်လေ ရေရှုပ်ထွေ ၊ ရွေး လျှံမဖြုံ ။
ဆန်လိုက်ပြန်တုံ ၊ စုန်လိုက်ပြန်ရ ။
ခေါက်ပေါင်း မရေနိုင်လို့
ဗေဒါခိုင် သည်မြစ်ထဲ ၊ ရဲခဲ့သည်ပေါ့ ။

Title: စုန်ဆန်ရ တရား
By: ဇော်ဂျီ
ပန်းပါဘိ ဗေဒါဆွေ။
ကျူရိုးရှင် ပီပီကလေ ၊ တေးသံက ဝေ ။
စုန်ဆန်ရ တပေပေ ၊ ဒီရေနယ် တစ်ကျေး ။
ဒီချောင်းရေ ဗေဒါလမ်း ၊ ပန်းဖွယ်တဲ့လေး ။
အိုအချင်း ကျူရိုးရှင် ။
နေသာမှာ ရွာရဟန်း ၊ ဆွမ်းခံကြွဝင် ။
ထန်းတစ်ပျား နေကိုမြင် ၊ ရွာပြင်က တံတား။
ဆွမ်းခံပြန် ရွာကိုရှာ ၊ နေ့တိုင်းပါလာ။
အိုအချင်း ကျူရိုးရှင် ။
ဟင်းရွက်စုံ နှစ်ပုံထပ် ၊ လောင်းစပ်မှာတင် ။
ဈေးသမား မယားလင်
တစ်ရွာဝင် တစ်ရွာသွား ။
အိမ်အပြန် ပုစွန်ငါး ၊ နေ့တိုင်းပါလာ ။
ဒီတက်တော့ သူထက်သန် ။
ဒီကျလျှင် သူရွှင်လန်း ၊ တန်းစီလို့ပြန် ။
အလဲလဲ အဖန်ဖန် ၊ စုန်ဆန်ရတရား ။
ဗေဒါဆွေ ဒီရေသွား ၊ မြင်ထားလို့လား ။

Title: ပန်းပန်လျက်ပဲ
By: ဇော်ဂျီ
ညိုပြာပြာ လတာပြင် ခြေရင်း။
လှိုင်းတက်ရ ဗေဒါတက် ၊ လှိုင်းသက်ရာဆင်း ။
ဆင်းရလည်း မသက်သာ။
အုန်းလက်ကြွေ ရေပေါလော ၊ မျောစုန်လို့လား။
အဆင်းနဲ့အလာ ၊ ဗေဒါမ အထွေး ။
အုန်းလက်ကြွေ သူ့နံဘေး ၊ ဆောင်ခဲ့ရသေ့ ။
ဆောင်ခဲ့လည်း မသက်သာ ။
နောက်တစ်ချီ ဒီတစ်လုံးက ၊ ဖုံးလိုက်ပြန်ပါ ။
မြုပ်လေပေါ့ ပေါ်မလာ ၊ မဗေဒါ အလှ ။
တစ်လကွာ လှိုင်းအကြွ ၊ ပေါ်လိုက်ပြန်ရ ။
ပေါ်ပြန်လည်း မသက်သာ ။
ချောင်းအဆွယ် မြောင်းငယ်ထဲက
ဘဲထွက်လို့လား ။
ဘဲအုပ်မှာ တစ်ရာ နှစ်ရာ
ဗေဒါက တစ်ပင်ထဲ
အယက် အကန်ခံလို့
ဗေဒါပျံ အံကိုခဲ ၊ ပန်းပန်လျက်ပဲ ။

Title: တွေးမိပါစ
By: ဇော်ဂျီ
ဗေဒါတဲ့ ဗေဒါ ။
ဒီချောင်းမှာ အမည်မွှေး ၊ အေးငြိမ့်သာယာ ။
မွှေသမျှ ပြန်တစ်ရာ ၊ ခံစရာ အရေး။
အတိုက်ခံနိုင်မှ ၊ အမွှေခံနိုင်မှ
ထိုးငါးတိုင် ဒီဆိုင်ဝဲတဲ့
ရွှေဘဲရန် စုန်ဆန်လမ်းမှာ
ရမ်းတတ်တယ်လေး ။
မွှေးမှလည်း မဟုတ်ပါ။
ရိုးသံရှင် ပဲ့တင်ထပ် ၊ ချောင်းရပ် ဧရာ ။
စုန်ဆန်ရ လမ်းတကာမှာ ၊ လမ်းမသာ ရှာကြ။
တစိုက်စိုက်ကယ်နဲ့
အတိုက်ကို အကြိုတွေ့ပါလို့
အမွှေ့ဒဏ် ခံနေကျ ၊ တွေးမိပါစေ ။

Title: စိုင်းဦးမှာလား
By: ဇော်ဂျီ
ပင်လယ်ဝဆီက ၊ ဒီတက်စ လှိုင်းဘောင်ဘင် ။
မဗေဒါ တစ်ဟုန်ထိုး ၊ ချောင်းရိုးကိုဝင် ။
မိုးမမြင် လေမမြင် ၊ ပန်းဆန်ချင်လေတိုင်း။
ရေထဦးပေမို့
စိတ်ကူးယဉ် ယဉ်လေတိုင်း ၊ ပန်းထင်ရာစိုင်း ။
အထက်ချောင်းကျတော့
ဒီညောင်းစ ချောင်းရေသာ။
မဗေဒါ ကိုယ်ရှိန်သတ် ၊ လှမ်းတတ်နိုင်ပါ။
စိုင်းခဲ့တဲ့ ခရီးတာမှာ ၊ သာနာစုံပုံခဲ့ ။
ရေသင်ဖြူးပေမို့
ပွင့်ဖူးစုံ ငုံတံနဲ့ ၊ ပန်းမူရာနွဲ့ ။
ပန်းအလှ မဗေဒါ တဲ့ ။
ကျူရိုးရှင် ပီပီကလေး ၊ တေးသံကသာ ။
ပင်လယ်ဝဆီက
ဒီရေကျ ခွန်းစလာ ၊ လွမ်းစရာပါတကား ။
မိုးမမြင် လေမမြင်နဲ့
ထီမထင် စုန်ချင်တိုင်း ၊ စိုင်းဦးမှာလား ။

Title: ဆိုင်ခင်းလျက်ပဲ
By: ဇော်ဂျီ
အညာလှ
အညာမြေ ကုန်ရောင်းဖို့ ၊ ဒီချောင်းမှာ နား။
ထန်းလျက်ခဲရယ်နဲ့
ပဲမျိုးစုံ ကြုံလေခိုက် ၊ ဝယ်လိုက်ပါလား တဲ့ ။
တံငါလှေ
တံငါမြေ ကုန်ရောင်းဖို့ ၊ ဒီချောင်းမှာနား ။
ပုစွန်ကျားရယ်နဲ့
ငါးမျိုးစုံကြုံလေခိုက် ၊ ဝယ်လိုက်ပါလား တဲ့ ။
ကမ်းစပ်မှာမြှောင်
အိုးဖောင် ကုန်ရောင်းဖို့ ၊ ဒီချောင်းမှာနား ။
ရာဝင်အိုးရယ်နဲ့
အိုးမျိုးစုံကြုံလေခိုက် ၊ ဝယ်လိုက်ပါလားတဲ့ ။
ကမ်းစပ်မှာ မြှောင်
ငါးဖောင် ကုန်ရောင်းဖို့ ။ ဒီချောင်းမှာ နား။
ခယင်ငါးရယ်နဲ့
ငါးမျိုးစုံကြုံလေခိုက် ၊ ဝယ်လိုက်ပါလား တဲ့ ။
ဒီလမ်းက ပန်းဗေဒါ ။
ဆန်ရေ စုန်ရေနဲ့
ထုံပေပေ သူမနား ၊ သွားရခါခါ ။
ဝါဝါစ ရောင်းစရာ ၊ ငါရှာဘု သူတို့နည်း။
အပြာမှာ အဝါကွက်ကပ်နဲ့
အတက်မှာ သူရွှင်ပြပေမဲ့
ဒီချောင်းရေ ကောက်ကစင်းမှာ
ဆိုင်ခင်းလျက်ပဲ ။

Title: ချောင်းရဲ့အလှ
By: ဇော်ဂျီ
ကျူရိုးရှင် မနေတတ်လို့
ရေစပ်ကိုတဲ့ ဆင်းလို့လာ ။
မဗေဒါ စုန်ဆန်မျော ၊ မောတဲ့နေရာ ။
ကျူရိုးရှင့် ဝါသနာ ၊ ကဗျာနွဲ့ ချိုတေး ။
ဆန်မကုန် စုန်မခန်းမှာ ၊ ပန်းရှာလိမ့်လေးတဲ့ ။
အိုအချင်း မင်းပီပီ။
ရေပြည့်မှာ ဗေဒါပန်း ၊ ကမ်းနဲ့အညီ။
ဆန်လိုက်ကြ စီရရီ၊ တချီချီ တကြွကြွ။
တက်ရေမှာ မြင်နေကျ ၊ ချောင်းရဲ့အလှ ။
အိုအချင်း ပီပီငယ်။
ရေကျမှာ ဗေဒါပန်း ၊ ကမ်းရပ်ကို ဖယ်။
ဝဲယာမှာ လတာကျယ် ၊ အလယ်မှာ ဗေဒါမ ။
သက်ရေမှာ မြင်နေကျ ၊ ချောင်းရဲ့အလှ။
တက်ရေနဲ့ သက်ရေနယ်။
ဆန်မကုန် စုန်မဆုံး၊ လုံးပတ်ချာလည် ။
ဗေဒါမ ခရီးသည် ၊ ပန်းရှာမယ်ဆိုရလည်း ။
ဒီချောင်းမှာ အလှဖွား ၊ ပွားခဲ့ပြီပဲ ။

Title: သူ့လမ်းစဉ်
By: ဇော်ဂျီ
ကမ်းစပ်ကို မင်
လမုပင် အခြေကြီးနဲ့ ၊ အသီးတွေဖြိုး ။
ကမ်းခြေကို ဒီရေတိုး ၊ ပြိုလဲမှာစိုး ။
ကမ်းစပ်ကို မင်
ဓနိပင် ယိုင်ငိုက်လို့ ၊ ခိုင်လိုက်ကယ်ဖြိုး ။
ဓနိခိုင် အလယ်ထဲက ၊ ခွဲရမှာစိုး ။
ကမ်းစပ်ကို မင်
လတာပြင် ငါးပျံလူးလို့ ၊ ပျော်မြူးကြရိုး ။
ဒီတက်လျှင် လတာနုန်း ၊ ဒီဖုံးမှာစိုး ။
စိုးပါဘု သူ့မူရာ ။
ချောင်းတစ်ခွင် ပင်လယ်ဝက ၊ ပန်းလှ ဗေဒါ ။
ဆန်တက်ချိန်မှာ ၊ ဆန်လာနိုင်ပါဘိ ။
စုန်ဆင်းချိန်မှာ ၊ စုန်လာနိုင်ပါဘိ ။
သူ့လမ်းစဉ် သူမြင်ရဲ ၊ သူစွဲတတ်ဘိ ။

Title: ချောင်းလှဖို့ကို
By: ဇော်ဂျီ
ဒီချောင်းမှာသာ ၊ ကြာပါပေါ့လား ။
မဗေဒါ ပြာနွဲ့နှောင်းငဲ့
ချောင်းတန်တန်ရေငန်ရပ်မှာ ၊ စွဲတတ်နိုင်အား။
သူစိတ်နဲ့ သူ့ကိုယ်။
ချောင်းတစ်ခွင် မြင်သမျှ ၊ ချောင်းလှဖို့ကို ။
ဘုတ်မက ချိုချင်ချို
ဗျိုင်းညိုက အောက်ချင်အောက်။
အုန်းညီနောင် စောင်းချင်စောင်း
ချောင်း ကောက်ချက်ကောက် ။
သူ့လမ်းနဲ့ သူ့အမြင်
ချောင်းဒီရေ နေသမျှ ၊ ချောင်းလှဖို့ပင် ။
ချောင်းများက ထက်တစ်ခွင်
ပင်လယ်က အောက်တစ်လွှား ။
စုန်ချည် ဆန်ချည် နဲ့
တစ်လှည့်စီ ဒီသဘော ၊ မျောကြမနား ။
ဒီချောင်းမှာသာ ၊ ကြာချင်လှလေး ။
ကျူရိုးမောင် ရွှေသျှောင်စောင်းငဲ့
ချောင်းတန်တန် ရေငန်ထဲ ၊ စွဲချင်လှလေး ။

Title: ဗေဒါနှင့် ကျူပင်
By: ဇော်ဂျီ
မဗေဒါ ၊ ဆန်လာပေါ့ အပြင် ။
ချောင်းကျယ်ကျယ် အလယ်ကျွန်း
ရေမွမ်းလိုက်ရင် ။
ဗေဒါဆွေ ၊ စုန်ရေနဲ့ ပြန်ဆင်း ။
ချောင်းကျယ်ကျယ် အလယ်ကျွန်း
သောင်ထွန်းလိုက်ရင် ။
မဗေဒါ ၊ ဆန်လာပေါ့ အတင်း ။
နုန်းနစ် လတာပြင်က
ညောင်ညိုပင် မြစ်ပါးပျဉ်း ၊ ပုန်းရပြန်ရင်း ။
ဗေဒါဆွေ ၊ စုန်ရေနဲ့ ပြန်ဆင်း ။
နုန်းနစ် လတာပြင်က
ညောင်ညိုပင်မြစ်ပါးပျဉ်း ၊ ခေါင်းဖော်လိုက်ရင် ။
ကျူပင်ရိုးမှာတော့ ၊ ယိမ်းထိုးရ တခါခါ ။
မဗေဒါ စုန်ဆန်မျော ၊ မောတဲ့နေရာ ။
လွှဲလိုက်ရ ဘယ်နဲ့ညာ ၊ ရိုးတံညှာ ရွက်စိမ်း ။
မနိုင့်တနိုင်နဲ့
ယိုင့်တယိုင်ဒီရေစီးကို ၊ သည်းခံလို့ယိမ်း ။

Title: ပွင့်ဖူးတံချီ
By: ဇော်ဂျီ
အပြာမှာ အဝါကွက်ကယ်နဲ့
ဝိုင်းစက်စက် ရွက်ငယ်ရှင် ။
မဗေဒါ ပင်လယ်အောက်က
ချောင်းပေါက်ကိုဝင် ။
ချောင်းတစ်လျှောက် မယ့်လမ်းစဉ်
ယဉ်ပေစွတကား ။
ဗေဒါဆွေ ဒီရေထဲမှာ ၊ ရဲပေစွတကား ။
ရေဆိပ်မှာတဲ့ ညံစီစီ ။
ပျိုလေးတွေ လက်တစ်ကမ်း ၊ ပန်းဆန်ခဲ့ပြီ ။
လှမ်းကြပေါ့ ကကကြီး ၊ ရေစီးကြောင့်လွဲ ။
ခရုပတ် ဝဲငယ်ငယ် ။
ဗေဒါဆွေ ဒီရေကွေ့မှာ ၊ ပြေးတွေ့ရတယ်
မဖြစ်လို့ နှစ်တွယ်တွယ် ၊ ဝဲလယ်ကအနွဲ့ ။
မဗေဒါ ပတ်ချာလှည့် ၊ လွှဲထွက်နိုင်ခဲ့ ။
လောင်းစပ်က ခပ်တက်ပြင် ။
ရေဆန်မှာ စုန်မဆိုင်း ၊ လှိုင်းယက်ပန်းဆင် ။
လှေဦးက ဘီလူးဝင် ၊ လျင်နိုင်မှ လွတ်မြဲ ။
ဗေဒါပျံ လှေနံယိမ်း ၊ တိမ်းခဲ့သည်ပဲ ။
ချောင်းဖျားက ငါး ငါးပျံ ။
လတာရောင် အကောင်သေး ၊ မှေးလိုက်ခဲ့ပြန် ။
ဗေဒါက ဖောင်သဏ္ဍာန် ၊ ငါးပျံက ‌ဖောင်စီး ။
ပြာဝါရောင် ဘယ်မညှိုး ၊ ပိုးခဲ့မညည်း ။
တက်ရေမှာ ဆန် ၊ ကျပြန်တော့ စုန်ဆင်း ။
ပွင့်ဖူးတံ တချီချီနဲ့
ဗေဒါရီ ဒီရေကြောမှာ ၊ မျောတတ်လေခြင်း ။

Title: ချောင်းတစ်ခွင်
By: ဇော်ဂျီ
ပွင့်ဖူးတံချီ ၊ ဗေဒါရီတစ်မိ ။
ချောင်းတစ်ခွင် သူဆန်သွား ၊ ချောင်းများအထိ ။
တစ်ရွာကို‌ကျော် ၊ တစ်ခေါ်လောက် စခန်း ။
မဗေဒါ ဆန်တဲ့ချောင်း ၊ ကျောင်းနဲ့ နတ်လမ်း ။
နတ်လမ်းကို ကျော် ၊ တစ်ခေါ်လောက် စခန်း ။
မဗေဒါ ယာဘက်ဘေး ၊ တဲလေးအိမ်တန်း ။
လေးအိမ်ကို ကျော် ၊ တစ်ခေါ်လောက်စခန်း ။
မဗေဒါ မယ့်လက်ဝဲ ၊ ကျွဲစားကျက်တန်း ။
စားကျက်ကိုကျော် ၊ တစ်ခေါ်လောက်စခန်း ။
မဗေဒါ ဝဲယာလိုက် ၊ တောဗျိုက်ဖြူတန်း ။
ဗျိုက်တောကိုကျော် ၊ တစ်ခေါ်လောက် စခန်း ။
မဗေဒါ ပတ်ချာဝိုင်း ၊ ကိုင်းမြက်ရှည်တန်း ။
ရောက်ပြန်လျှင်ပျော် ၊ ကျော်ပြန်တော့ သူလွမ်း ။
ရောက်တိုင်း တပျော်ပျော် နဲ့
ကျော်တိုင်းသာ သူ့မှာလွမ်း
ချောင်း ဗေဒါလမ်း ။
ဖူးတံက ညိုတိုတို။
စုန်ရေ ဆန်ရေ နဲ့
ဗေဒါဆွေ ရေအလှ ၊ ချောင်းမတစ်ခို ။
ရေငန်နဲ့ ရေချို ၊ ဥဒဟိုမစဲ ။
နေ့မရှောင် ညမအား ၊ နားရရှာပဲ ။
နားချင်လို့ ခါတစ်ရံ။
မဗေဒါ ရွာသူ့ပန်းပေမို့ ၊ ကမ်းကပ်မယ့် ကြံ။
အစုန်မှာ ကပ်ရပြန် ၊ အဆန်မှာ ခွာရမြဲ ။
အဆန်မှာ ကပ်လျှင်လည်း ၊ စုန်ဆင်းတော့ ခွဲ။
ကပ်ပြန်ရ ဝမ်းမသာ ၊ ခွာပြန်ရ ဝမ်းမနည်း ။
မဗေဒါ စုန်ဆန်ရင်း ၊ တင်းရပုံပဲ ။

Title: လှလိုက်မှာပဲ
By: ဇော်ဂျီ
ဘုတ်မက အီ ၊ ဒီရေကျ တေး ။
မဗေဒါ မယ့်ဒုံရင်း ၊ ဆင်းချိန်မို့လေး ။
ဆင်းမယ်လော့ မဗေဒါ တဲ့ ။
ကျူရိုးရှင် ပီပီကလေး ၊ တေးသံကသာ ။
ရေထဦးဆီက
အဖူးနဲ့ အငုံဟာ ၊ ပွင့်ပါပေါ့ခုများ ။
ပွင့်ပြာမှာ ဝါလဲ့ဝင်းမှ ၊ ဆင်းရမယ်လား ။
အိုအချင်း ကျူရိုးရှင် ။
စုန်ချည် ဆန်ချည် နဲ့
တစ်ပြန်စီ ဒီတရား ၊ ကြားပါစရှင် ။
တက်ချိန်ကျတက်ခဲ့လျှင် ၊ ဆင်းချိန်တွင် မနှေး ။
ဒီချောင်းနေ ဗေဒါမျိုးမှာ ၊ ရိုးလှပြီလေး ။
အိုအချင်း ကျူရိုးရှင် ။
ပွင့်ပြာမှာ ဝါလဲ့ဝင်းမှ ၊ ဆင်းပြလိုက်ချင် ။
အပွင့်ကားရယ်နဲ့
ချောင်းများမှ လှရွှေစင်
ချောင်းရေယဉ် လှပုလဲ ။
ချောင်းဝမှာ မြတစ်ခဲ ၊ လှလိုက်မှာပဲ ။

Title: ဒီတရား
By: ဇော်ဂျီ
မတက်ရလျှင်တော့ ၊ ဒီတစ်သက်ပေါ့ မခံပေါင်တဲ့ ။
ကနစို တုံးတိုသစ်က ၊ ကြွေးဟစ်ရန်ထောင် ။
မနက်က အသေကောင်
သူတောင်မှ တက်နိုင်သေး ။
ငါတုံးတို ကနစိုသားပေပေါ့
ချောင်းများကို ခါတစ်ခေါက်
ရောက်ရမယ်လေး တဲ့ ။
ဒီချောင်းမှာ ဒီတရားတဲ့
ကြားမှာပေါ့ ကျူရိုးရှင် ။
ကနစို တုံးပျိုလှကို ၊ နားချပါရှင် ။
ဒီချောင်းကို ဝင်မိလျှင်
မထင်နဲ့ တစ်ခေါက်တည်း ။
တက်တုံ သက်တုံနဲ့
တက်မကုန် သက်မစဲ ၊ မောလောက်အောင်ပဲ ။
ဒီချောင်းမှာ ဒီတရားတဲ့
ကြားမှာပေါ့ ကျူရိုးရှင် ။
ကနစို တုံးပျိုလှကို ၊ နားချပါရှင် ။
ဒီချောင်းကို ဝင်မိလျှင်
တက်ချိန်တွင် ဆင်းနိုင်ပဲ ။
ဆင်းချိန်မှာတက်လိုလည်း ၊ စောင့်ရစမြဲ ။
မနက်က တက်တဲ့ဒီ ၊ မမီလိုက်လေတည်း ။
ညဦးယံ ဒီပြန်တက်ပါလိမ့်
တက်စရာ ခက်ပါပဲ ၊ ပန်းဗေဒါနည်း ။

Title: တိုးထွက်နိုင်မှ
By: ဇော်ဂျီ
နောက်ချောင်းက ပန်းနီလာ ၊ ဗေဒါမ လား။
ရှေ့ချောင်းက ပန်းနီလာ ၊ ဗေဒါမ လား ။
ဒီဆိုင်ကျခါမှ
ချောင်းဝကိုအရောက်ခဲ ၊ တွဲတက်စို့လား တဲ့ ။
နောက်ချောင်းက ပန်းဗေဒါ ၊ ဆန်လာပေါ့လေး ။
ရှေ့ချောင်းက ပန်းဗေဒါ ၊ ဆန်လာပေါ့လေး ။
ဒီဆိုင်မှာ နှစ်ခိုင်ခဲပေမဲ့
မတွဲသာ ကြာလေဝေး ၊ ဝဲကျော်ကြောင့်လေး ။
ဝဲကျော်က မလော်မာ ပါတဲ့ ။
ဒီအပြိုင် ဒီအဆိုင်ထဲ ၊ ဝဲကတစ်ရာ ။
ဒီအားကြောင့်မနားသာ ၊ ပတ်ချာလည် ဘဝ ။
ဝဲခွင် ဝင်သမျှ ၊ တိုးထွက်နိုင်မှ ။

Title: မယ့်ဖြစ်နည်း
By: ဇော်ဂျီ
မဗေဒါ သောင်စပ်က ၊ လှောင်တတ်ပေလေး ။
ကျူရိုးရှင် ပီပီအားနဲ့ ၊ လူကြွားတဲ့လေး ။
လှောင်ရက်ပေ့ ဗေဒါခင် ။
ဒီချောင်းရေ ကျွန်းမြေဖွား ၊ ငါးငယ်မျှပင် ။
ကျူရိုးတံရှင် ၊ ကြွားချင်လို့ဟုတ်ပဲ ။
ရွက်ရိုးဖြူ ကျူပလွေနဲ့
ကျူရိုးရှင် ပီပီကော့နဲ့ ၊ လူကြော့တဲ့လေ ။
လှောင်ရက်ပေ့ ဗေဒါခင် ။
ဒီချောင်းမြေ ချောင်းရေလမ်း ၊ ပန်းလှပြာစင် ။
ကျူရိုးတံရှင် ၊ ကြော့ချင်လို့ ဟုတ်ဘဲ ။
ဒီလှိုင်း ထံတျာနဲ့
မဗေဒါ မယ့်ဟန်ပွဲ ၊ လွမ်းခဲ့လို့ပဲ ။
မဗေဒါ သောင်စပ်က ၊ လှောင်တတ်ပေလေ ။
ကျူရိုးရှင် ပီပီတေး နဲ့ ၊ လူငေးတဲ့လေ ။
လှောင်ရက်ပေ့ ဗေဒါခင် ။
နားမနေ ဒီရေစီးမှာ ၊ ဟီးတိုက်လို့ပင် ။
ကျူရိုးတံရှင် ၊ ငေးချင်လို့ဟုတ်ဘဲ ။
စုန်ချည် ဆန်ချည် နဲ့
ဗေဒါရီ မယ့်ဖြစ်နည်း ၊ နွမ်းခဲ့လို့ပဲ ။

Title: စုန်တစ်ခါ ဆန်တစ်လှည့်
By: ဇော်ဂျီ
မဗေဒါ သောင်စပ်က ၊ လှောင်တတ်ပေလေ။
ကျူရိုးသီ ပီပီတရားကို ကြားချင်သတဲ့လေး ။
လှောင်ရက်ပေ့ မဗေဒါ ။
ပီပီမှာ မယ့်စကားကြောင့် ၊ နားရှက်မိပါ ။
ချောင်းတစ်လျှောက် ရောက်လေရာ
ဗေဒါလဲ့ စိတ်စွဲ ။
ချောင်းနပန်းရယ်နဲ့
အဟမ်းသံကျမ်းသံနှော ၊ ဟောလိုက်ချင်လည်း ။
ဟောမယ်လို့ ကြံလိုက်လျှင် ။
ငါ့ပီပီ မြည်မရ ၊ အ ခဲ့ အခင် ။
တက်ရေနဲ့ သက်ရေယဉ် ၊ တသွင်သွင်အလှ
ဘုတ်မ ပြီတီတီနဲ့
တအီအီ ဘယ်ဆီက ၊ ငေးမိခါမှ ။
မြည်ပြီတဲ့ သီပြီ ။
ချောင်းသာယာ လတာဘေးက
တေးကောက်ခဲ့ပြီ ။
ဒီချောင်းက ဗေဒါရီရယ် ၊ ဒီရေကိုကြိုကွဲ့ ။
စုန်တစ်ခါ ဆန်တစ်လှည့် ၊ တေးသံချိုနဲ့ ။

Title: ချောင်းကထွေထွေ
By: ဇော်ဂျီ
ချောင်းဝမှာ ပွေ ၊ တေချင်လို့ လေလား ။
မတိုးသာ ဒိုက်သရော ၊ မျော ဆို့နိုင်အား ။
ဒီတက်ချိန်တန် ၊ ဆန်နိုင်ပါ့မလား ။
မဗေဒါ မယ့်ခရီးမှာ ၊ သူဆီလို့တား ။
အိုအချင်း ကျူရိုးဖေ။
မယ့်လမ်းမှာ ရာထောင်သောင်း
ချောင်းကထွေထွေ ။
သည်ချောင်းက တားပါစေ
ဟိုချောင်းရေ ရှိပါသေး။
ဆန်ချိန်တော် ရေကျော်ဆိုက်အောင်
မင်းလိုက်ခဲ့လေး ။

Title: မင်းလိုက်လာစမ်း
By: ဇော်ဂျီ
လတာမှာ ကြာဗေဒါ အပြာဖူးနဲ့ ၊ ဒီဦးကိုလင့် ။
တသသရယ်နဲ့ရေထမှာ သူဆန်လို့
သူ့ဖူးတံ ပန်ချိန်သင့် ၊ ချောင်းဖျားမှာ ပွင့် ။
အပွင့်နဲ့ မဗေဒါ ။
ချောင်းဝမှာ မပြစား ၊ ချောင်းဖျားမှာသာ ။
မိုးဦးကျ ပျိုးချလာကိုယ်တံငါကြောင့် လေလား ။
ကိုယ်တံငါ တစ်ရွာသား ၊ မင်းကြိုက်လို့လား ။
အပွင့်နဲ့ မဗေဒါ ။
ချောင်းဝမှာ မပြစား ၊ ချောင်းဖျားမှသာ ။
ဆောင်းဉီးပေါက် တောင်ရွှေဝါ
မိုးစာကြောင့် လေလား ။
မိုးနီလာ မိုးစာတေးမှာ ၊ ဝေးချင်လို့လား ။
အိုအချင်း ကျူရိုးဖေ ။
အကြင်နာ ထင်ရာမေး ၊ တွေ့ပါနဲ့လေ။
ဒီချောင်းကတက်သက်ရေ ၊ ဗေဒါလဲ့မယ့်လမ်း ။
နောက်တစ်ရေ မေဆန်ခိုက်မှာ
မင်းလိုက်လာစမ်း ။

Title: ပန်းဝင်နိုင်ပါရဲ့
By: ဇော်ဂျီ
ကျရေနဲ့ ကြုံ ၊ စုန်ရန်သာ တကား ။
မဗေဒါ ပြာလဲ့ဝင်းရယ် ၊ ဆင်းချင်ရဲ့လား ။
ဟိုကမ်းမှာ ခရာချုံ ၊ သည်မှာ တုံ ပုံတံတား ။
မဆင်းချင် မင်းဝင်တွဲ ၊ ရဲလိုက်ပါလား ။
အိုအချင်း ကျူရိုးရှင် ။
မိရာတွယ် မယ်မတွဲ ၊ ရဲစိတ်မထင် ။
စုန်ချိန် ကျပြီမို့
စုန်ရလည်း မယ့်လမ်းပင် ၊ ပန်းဝင်နိုင်ပါရဲ့ ။
ပွင့်ဖူးစုံ ငုံတံနဲ့ ၊ ဆင်းလိုက်မယ်တဲ့ ။

Title: ကြံဖန်ရ
By: ဇော်ဂျီ
သက်လာတဲ့ရေ ၊ တောင်လေကဖမ်း ။
ရေပြင်မှာ လေဝင်စိုင်း ၊ လှိုင်းကြက်ခွပ်လမ်း ။
ဒီလှိုင်းက လေသဟာ ၊ ဗေဒါက ရေသမား ။
ဗေဒါခင် စုန်ချင်အား ၊ ဒီလှိုင်းက တား ။
ဒုက္ခဟဲ့ မဗေဒါ ။
လှိုင်းပုတ်ပြန် ဆုတ်ဟန်ပြ ၊ ဆင်းရသူ့မှာ ။
ဆုတ်ရင်းလည်း သူဆင်းလာ
မြင်ပါပေါ့ ပင်လယ်ဝ ။
ရေစုန် လေဆန်မို့
ဗေဒါပျံ ကြံဖန်ရ ၊ ချောင်း ဒီလောက ။

Title: ပန်းခဲ့သည်ပဲ
By: ဇော်ဂျီ
နေလုံးရယ်နီ
တိမ်ပန်းချီ နေသွေးနဲ ၊ နတ်ရေးသည်သို့ ။
ဒီအကျပေမို့
အလှ လတာပြင်က ၊ ကျူရိုးရှင် လှေကလေးနဲ့
မျှော်ငေးလိုလို့ ။
သူ့ကိုယ်သူလျှင် ၊ ဘာထင်လေမသိ ။
ဘယ်ပြောင်း ညာပြန်နဲ့
ဟိုငါးပျံ လတာစွန်းမှာ ၊ သူ့ကျွမ်းဟန်ချည့် ။
သူ့ကိုယ် သူလျှင် ၊ ဘာထင်လေမသိ ။
ဘုတ်မ ခုနှစ်သံနဲ့
တညံညံ လတာစွန်းမှာ ၊ သူ့လွမ်းသံချည့် ။
အိုအချင်း ကျူရိုးရှင် ။
သူ့မူရာ သူ့အတင် ၊ မင်းဆိုခဲ့စဉ် ။
မင်းကိုယ်လည်း မင်းပင်လျှင်
ဘာထင်လို့လေလဲ ။
မဗေဒါ စုန်ဆန်လမ်းမှာ ၊ ပန်ခဲ့သည်ပဲ ။

Title: မင်း ပါမှပဲ
By: ဇော်ဂျီ
စာဘူးတောင်းမှာ ၊ စာငါတို့ လင်မယား ။
သူတို့ လွမ်းကြတော့
မယ်လွမ်းအောင် ပီပီနွဲ့ရယ် ၊ တေးဖွဲ့ပါလား ။
ဖက်လိပ်အိမ်ဆင် ၊ ခါချဉ်က လက်သမား ။
လက်ရာ ဆန်းပါဘိ
ကမ်းကုန်အောင် ပီပီနွဲ့ရယ် ၊ တေးဖွဲ့ပါလား ။
မိုးတက်မယ့်ဟန် ၊ ငါးပျံက ကျွမ်းသမား ။
အကြံကြီးသူမို့
မီးပွင့်အောင် ပီပီနွဲ့ရယ် ၊ တေးဖွဲ့ပါလား ။
ဖွဲ့ချင်ရဲ့နော် ၊ ဖော်ချင်ရဲ့မနည်း ။
ဒီလှိုင်းပျံ ထန်ချင်ထန်တဲ့
ဆန်ချိန်တန် ဆန်တက်ရင်းသာပါ့
ဆန်ချိန်ကုန် စုန်လို့ဆင်းပါတဲ့
ဗေဒါငယ် မယ်မငြင်းရယ်၊ မင်း ပါမှပဲ ။

Title: ပန်းသိပါရဲ့
By: ဇော်ဂျီ
လမုပွင့် နီသန္တာ ၊ လတာက ညိုချော ။
လတာပြင် လမုတန်း ၊ ကမ်းစပ်က တော ။
ဒီလမ်းက ပန်းဗေဒါ ။
နေထွက်နေဝင်နဲ့
လတာပြင် လမုပါး ၊ သွားရခါခါ ။
လမုနဲ့ လတာသာ ၊ ကျွမ်းရှာတဲ့ ဗေဒါမ ။
လတာပြင် လမုတန်း ၊ ပန် မယ့် လောက။
အိုအချင်း ကျူရိုးတံ ။
လမုစဉ် အနောက်နားက ၊ ငါးခတ်တဲ့ခြံ ။
အုန်းခြံနဲ့ ဓနိခြံ ၊ ကွမ်းသီးခြံပါတဲ့ ။
စုန်ဆန်ရာ ဗေဒါလမ်းက ၊ ပန်းသိပါရဲ့ ။
ခြံနောက်မှာ ရွာရှိလျှင် ။
ခြံနောက်ကွယ် လယ်ကိုသန်း ၊ လမ်းရွာဝ ဝင် ။
ရွာသွားတဲ့ ရွာလမ်းစဉ်
ခွင်တစ်ခါ ခွေတစ်လှည့် ။
စုန်ဆန်ရာ ဗေဒါလမ်းက ၊ ပန်းသိပါရဲ့ ။

Title: မင့်စေနာ
By: ဇော်ဂျီ
အသာ အသာ
ဗေဒါ မှုန် နွဲ့ငဲ့ ၊ စုန်ခဲ့ပါတဲ့ ။
အောက်တစ်ခွင် ပင်လယ်ဝမှာ
ဒီကျလျှင် တဲ့ ။
အသာ အသာ
ဗေဒါ မှုန် နွဲ့ငဲ့ ၊ စုန်ခဲ့ပါတဲ့ ။
ဒီချောင်းမြေ ညနေအေး
လေသွေးလျှင် တဲ့ ။
အိုအချင်း ကျူရိုးရှင် ။
ကျရေမှာ ပြေပြေဆင်း ၊ မင်းစုန်စေ့ချင် ။
ချောင်းတစ်ခွင် မြစ်တန်း ။
မင့်စေနာမယ့်မှာပန်း ၊ လှိုင်းကြက်ခွပ်လမ်း ။

Title: မယ့်သဘော
By: ဇော်ဂျီ
ကမ်းစပ်မှာထိုင်
ကျူမကိုင် လက်မှိုင်ချလို့ ၊ ငိုင်လှချေတကား ။
ကျူရိုးရှင် အခင်သေးရယ် ၊ ငေးလှချေတကား ။
မငေးလို့ မဖြစ်ပေါင် ။
တို့ချောင်းမှာ ဖန်လာဆန်း ၊ ပန်းရလေအောင် ။
မိုးထိအောင် လှေကားထောင်
ထောင်မယ်တဲ့ လတာဘေး ။
ပင်ကျရည် တစ်မြူလောက်နဲ့
ချောင်းပေါက်မှာ ငါးပျံမူး ၊ မြူးရက်လို့လေ ။
အိုအချင်း ကျူရိုးရှင် ။
ချောင်းပေါက်မှာ ငါးပျံမြူးပေမဲ့
ကိုယ်မမြူး နေလိုက်လျှင် ။
ဆောင်းဉီးပေါက်ပြီမို့
ကောက်ပင်နွဲ့မှည့်ပြီရှင် ၊ တံစဉ်ကိုပြင်ပါတော့ ။
အချိန်တန် စုန်ဆန်မြန်တဲ့
ပန်းဗေဒါ မယ့်သဘောကို ၊ စောလိုက်ပါနော့ ။

Title: ဗေဒါခင် အသိ
By: ဇော်ဂျီ
တက်ပြန်ပေါ့ ဒီ ၊ ဟီပြန်ပေါ့ ရေရိုင်း ။
အောက်တစ်ခွင် ပင်လယ်ဝမှာ ၊ ဝဲထလို့ဝိုင်း ။
ရေရိုင်းက ထင်တိုင်းသာ ။
ဒီတက်ချိန် နှိမ်မရ ၊ ဒေါထလို့သာ ။
ချောင်းပေါက်မှာ သူမြောက်လာ
သူမညှာ သူ မသနား ။
ချောင်းတစ်ခွင် သူဝင်စ ၊ ပြခဲ့သူ့အား ။
သူ့အားကို ပြလိုက်ရုံ ။
လတာပြင် ရေဝင်တိုး ၊ ထိုးကြ ပလုံ ။
စွန်ဆိတ်တို့ ထိတ်လို့တုန်
တောင်ခုန်လို့မြောက်ပြေး ။
ကျူရိုးရှင် အခင်သေး ၊ ချောင်းဝမှာ ဆွေး ။
မဆွေးနဲ့ ကျူရိုးရှင် ။
အချိန်တန် ဒီမာန်ကျ ၊ ချောင်းလှမြဲပင် ။
ချောင်းတစ်လျှောက် ကောက်ကွေ့ဝင်
ဗေဒါခင် အသိ ။
နောက်တစ်ချီ ဒီရေဦး ၊ ဒီရူးချိန်ထိ ။

Title: မယ့်အိမ်ပဲ
By: ဇော်ဂျီ
ဒီ ကျချိန်တန် ၊ အိမ်ပြန်တော့မလား ။
ဗေဒါရီ ဒီရေကြောမှာ ၊ မျှောတော့မယ်လား ။
ချောင်းဖျားက ခါးတမာ
ချောင်းဝသာ သကာပျား ။
ဗေဒါဆွေကျရေကြိုက် ၊ လိုက်တော့မယ်လား ။
အိုအချင်း ကျူရိုးရှင်း။
ခါးတမာ သကာပျား ၊ ခြားလိုဘုရှင် ။
မယ့်ဒီချောင်းမှာလ
ချောင်းဖျားလည်း မယ့်အိမ်ပင်
ချောင်းဝင်လည်း မယ့်အိမ်ပဲ ။
ဒီတက်ချိန်တန်
အိမ်ပြန်တယ် ဆန်မယ်ခဲ ၊ ချောင်းဖျားကိုပဲ ။

Title: လမ်းရိုးပါကွဲ့
By: ဇော်ဂျီ
အနောက်ဖက်ဆီ ၊ နေနီနှင့် တိမ်ပန်း ။
ရှေ့ဆီမှာ ဓနိတန်း ၊ ချောင်းရှေ့ဖက်ကမ်း ။
ဓနိတန်း ကမ်းကွေ့မှာ ။
ဒီတက်ချိန် တိမ်အစွမ်း ၊ ပန်းတောက်တဲ့ခါ ။
ကွေ့အောက်ကရေနီလာ ၊ ကွေ့ညာက မြသွေး ။
မဗေဒါ ဆန်လာလမ်း ၊ နန်းဆန်ပေ့လေးတဲ့ ။
အို အချင်း ကျူရိုးရှင် ။
မင်းတို့ရွာ တစ်ဖက်ကမ်း ၊ လမ်းကအမြင် ။
မယ့်အနီး မယ့် ဝန်းကျင်
ချောင်းရေပြင် ကြည်လဲ့ ။
စုန်ကာ ဆန်ကာနှင့် ၊ မြမပါ နီလာမဲ့
လမ်းရိုးပါကွဲ့ ။

Title: ဒီရေသမီး
By: ဇော်ဂျီ
ဒီချောင်းမှာနေ ၊ ဒီရေမှာ သူကြီး ။
ပီပေသည် ဒီရေသမီး၊ ချောင်းကောက်ကွေ့ခရီး ။
ဒီတက်ချိန်တန် ၊ မဆန်ဟု သူမငြင်း ။
ဗေဒါဆွေ ဒီရေဉီးမှာ ၊ မြူးတက်လေခြင်း ။
ဒီတက်ချိန်ကုန် ၊ မစုန်ဟု သူမငြင်း ။
ဗေဒါဆွေ ဒီရေကျမှာ ၊ လှတတ်လေခြင်း ။
မတွေ့ချင် မမြင်ချင် ၊ မဝင်ချင်သော်လည်း ။
ဝင်လိုက်တယ် မယ်မလွှဲ ၊ ချောင် ဒီဆိုင်ဝဲ ။
မကွဲချင် မကွာချင် ၊ မခွာချင်သော်လည်း ။
ခွာလိုက်တယ် မယ်မစွဲ ၊ ချောင်းရေဆိပ်တဲ ။
ဆန်သူလည်း မဗေဒါ ။
စုန်လိုက် သူဆိုလျှင်လည်း ၊ သင်းပဲဗေဒါ ။
အဆန်ရဲ အမြဲသာ ၊ စုန်ချိန်ခါ စုန်သည်ချည်း ။
ပီပေသည် ဒီရေသမီး၊ ချောင်းကောက်ကွေ့ခရီး ။
ဝင်သူလည်း မဗေဒါ ။
ခွာလိုက် သူဆိုလျှင်လည်း ၊ သင်ပဲဗေဒါ ။
အဝင်ရဲ အမြဲသာ ၊ အစဉ်ခွာ ခွာသည်ချည်း ။
ပီပေသည် ဒီရေသမီး၊ ချောင်းကောက်ကွေ့ခရီး ။

Title: သီပါ မြည်ပါ
By: ဇော်ဂျီ
ကမ်းစပ်မှာထိုင် ကျူမကိုင် မှိုင်ငေးလို့ ၊ အဝေးကိုကြည့် ။
ကျူရိုးရှင် ပီပီသေးရယ် ၊ တေးဆိတ်လှချည့် ။
အိုအချင်း မဗေဒါ ။
ငါမငိုင် ငါ မငေး ၊ ဝေးရပ်ကိုသာ ။
ဓနိတန်းအထက်မှာ ၊ အာကာသ ပြာလဲ့ ။
ကသိုဏ်းပုံ အာရုံနဲ့ ၊ ရွှန်းပီတိနဲ့ ။
အိုအချင်း မင်းပီပီ ။
ထက်ကောင်းကင် ပြာလဲ့ဝင်းမှာ
မင်းမွေ့တတ်ပြီ ။
ချောင်းလောက သီကရီ ၊ မသီတော့ပြီလော ။
မင့်ဘာသာ တစ်ကိုယ်ထူး ၊ ကြည်နူး အံ့လော ။
သီပါတဲ့ မည်ပါ ။
ဒီချောင်းမြေ ဒီရေအရေ ၊ တေ ဆိုသင့်ပါ။
ဆန်စဉ်လည်း မယ်နားနာ
စုန်လာလည်း နာမှာပဲ ။
နာရင်းသာ စုန်ဆန်မြဲ ၊ ချောင်း ဒီရေထဲ ။

Title: ချောင်းမ အသိ
By: ဇော်ဂျီ
ချောင်းမကို ဝင် ၊ မြင်ပါရဲ့လား ။
ဒီဆိုင်မှာ ပေါ်လာမြဲ ၊ ဝဲကြီးပါလား ။
ဒီသရဲ ဝဲလယ်တွင် ။
ဝဲလှည့်ရာ ဗေဒါချောငဲ့ ၊ မောရလိမ့်ထင် ။
ဒီဝဲကြောင့် မယ်ငြိုငြင် ၊ နှုတ်ပြစ်တင်စကား ။
ချောင်းမကိုမယ့်လက်ညှိုး ၊ ထိုးလိုက်မယ်လား ။
အိုအချင်း ကျူရိုးရှင် ။
မောလိမ့်မယ် တကယ်ပဲ ၊ ဝဲလှည့်ခိုက်တွင် ။
ချောင်းမထဲ ကြုံမြဲပင် ၊ ဆင်ခြင်မိပါရဲ့ ။
ချောင်းမကို ဒါပေမဲ့ ၊ ဝင်လိုက်မယ်ကွဲ့ ။
ဒီဝဲကြောင့် မငြိုငြင် ။
ရေအီလျှင် ဒီသရဲ ၊ ရှဲရမည်ပင် ။
ဒီသရဲ မရှဲခင် ၊ ဗေဒါစင် ပြာအိ ။
ဒီဝဲဒဏ် ခံရည်ရှိ ၊ ချောင်းမ အသိ ။

Title: တစ်လှည့်စီ စုန်ဆန်မြဲ
By: ဇော်ဂျီ
မနက်ခင်းဆီက ၊ စုန်ဆင်းခဲ့ မဗေဒါ ။
မွန်းတည့်ချိန် နေ့လယ်ခင်း
သင်း ပြန်တက်လာ ။
ညနေစောင်းလာတော့
ချောင်းဖျားရောက် ဆိတ်ငြိမ်ရာ
မဗေဒါ မအိပ် ။
စုန်ချိန်မှာ စုန်ပြန်ရပေါ့
ချောင်းဝမှာ ပြန်စည်ကား
ချောင်းဖျားမှာ တိတ် ။
အိုအချင်း မဗေဒါ ။
ကျူရိုးရှင် ကျူတံသေးနဲ့
တေးချိုလို့သာ ။
ဆိတ်ငြိမ်ရာ စည်ကားရာ
ရောက်ရာမှာ မယ်မစွဲ ။
ကပ်ချည် ခွာချည်နဲ့
တစ်လှည့်စီ စုန်ဆန်မြဲ
ညည်းတတ်ပါပဲ ။

Title: အာဇာနည်ဗိမာန်
By: သခင် ကိုယ်တော်မှိုင်း
ဪ ....... အဆောင်ဆောင် နန်းတွေ ကြငှန်းတွေနှင့်နှော၊
အခေါင်မမြန်းခင်က၊ အောင်စာတမ်း ချို့စေဘို့ အောင်ပန်းညှို့ရရှာတဲ့၊
တောင်တမန်းတို့ဗမာမှာ အဟောင်းသံသရာ အငုတ်တွေနှင့်၊
အောင်ဆန်းတို့ မသာမယာဟာ ၎င်းကံကြမ္မာ အလုပ်ပေထင့်၊
သောင်းမြန် မရဏာစမုတ်မှာတော့ ချုပ်သနဲ့ ယင်းအလိုတွင်၊
ဒေါင်းလံပုဝါအုပ်ပါလို့ ကျုပ်ဖြင့် သင်္ဂြိုဟ်ချင်။ ။

ဪ ........... တပည့်အရင်းတွေမို့ ကဝိမတင်းနိုင်ဘုကွဲ့၊
သတိကင်းကာ မျက်ရည်ကျကျပြီး၊
ခက်ကပြီ လက်ဆည်မရနိုင်ဘု၊
သောက ဘလောင်ဆူတော့၊
တောင်ဇမ္ဗူ ပုဂံခေတ်ဆီက၊
ယခေါင်မူ ယမန်သနစ်တွေပေါ့၊
ရန်အဖြစ်မကွဲ့ မနှေးသနော် တသောင်း ဒီဇမ္ဗူရမ်းနေကြ၊
ကျန်ရစ်တဲ့ မြေးတော် အလောင်းစည်သူရဲ့ နန်းကိုဖြင့်၊
လူကြမ်းဓမြတွေ ကြမ်းလာရမ်းလာတဲ့ အရေးတွင်မှ၊
ဘေးအပေါင်းကြီးစွာ ဝေဒနာအစုံနဲ့၊
သွေးချောင်းစီးကာ သေရှာပုံရဲ့ပြင်၊
ရွှေမြန်မာဘုံမှာ အမင်းမင်း သမတတွေနဲ့၊
သတင်းလှတဲ့ အင်းဝရာဇာအမွန် သာလွန်မင်းကိုမှ၊
သားရင်း ရှင်တရုပ်ကယ်က၊
ရှင်ဘုရင်လုပ်မယ်လို့ အကျယ်ဇယားတွင်ဖြင့်၊
ဒဝယ်သားတွေ ဗိုလ်ဝင်ခံလို့မို့၊
ဟိုအရင်ယမန် နန်းတော်စီးစဉ်က၊
အပျက်ကြီးပျက်ကာ အသက်ခန္ဓာတွေဆုံးပုံနဲ့၊
တထုံးနောက်တနဲမှာတော့၊
မင်းရဲရန္တမိတ်ခမြာမှာ ညီသနင်းပေပေါ့၊
ပြည်မင်း ဂုဏ်ခံလို့၊
မှုန်မှုန်ဆန်ဆန် ပုန်ကန်တဲ့ အတိုင်းရဲ့ပြင်၊
တလိုင်းနယ် ရွှေပြည်တခွင်မတော့၊
ဓမ္မစေတီဘုရင် လက်ထက်တုန်းဆီက၊
လက်ရုံးရည် တသိန်လျှမ်းပေတဲ့၊
သမိန်ဘရမ်းဆိုသူ စစ်ဗိုလ်ချုပ်ကိုဖြင့်၊
မဟုတ်တရုတ်အကောင် တေလေတစ္ဆေကိုက်တာနဲ့၊
ဪ ...... ဖွေဖွေရှာရှာ မကျေစရာပေပေါ့နှော၊
မရေမရာ သေရွာဆိုက်သလိုပါ့၊
အခိုက်အခါ တူလို့မို့၊
ဆရာတမူ မကြာမကြာလွမ်းရပါတဲ့၊
ဘမရာအဆူဆူ ကြာ ကြငှန်းတွေနှင့်၊
မြန်မာဇမ္ဗူ အညာမန်းတွင်ဖြင့်၊
ငါတလူ ငါသရမ်းရော့မဟဲ့ လို့၊
သာခန်း ပလ္လင်ညွှန်းပြီး၊
မြင်ကွန်းပိုင် သူပုန်ထစဉ်က၊
ကြုံရသူ မသာတော်နှင့်၊
ပမာသော် တူတယ်လို့ နှိုင်းမိတယ်၊
ရိုင်းသနဲ့ အတိတ်ယခင်လိုနော်ကွယ်၊
စကိုင်းတပဲ့ ဂိုဏ်းအဖွဲ့တွေနဲ့၊
မှိုင်းရဲ့ စိတ်ထင်။ ။

မင်းစိတ်မင်းမာန် အကြံအဖန်တင်းလိုက်ပုံက၊
အင်္ဂလိပ် ယင်းဂျပန် နှစ်တန်ရှင်းပါလို့၊
ရန်ခပင်းကိုတဲ့ မောင်းကာနှင်၊
ဒေါင်းမြန်မာတခွင်မှာဖြင့် ယခင်သဘော၊
တကောင်းရာဇဝင်ကိုတဲ့ ဆက်ချင်သကော။ ။

နန်းမြို့တည်ရန်၊
မှန်းလို့ရည်ကာသန်တဲ့၊
ညီလာခံ ဗိုလ်ရှုပွဲတွင်မှ၊
ထိုထို လူခပဲကို မကြည်ညိုတဲ့၊
ဝသီအလို တဖြေးဖြေးရူးမဟဲ့လို့၊
တနွေးနွေး မူးမူးပြီး ခွေးဘီလူးလို အကောင်မိုက်တွေက၊
ဪ .......... အမှောင်စရိုက်ကယ်နှင့်၊
ပြောင်ပြောင်ဘဲ မိုက်မပေါ့လို့၊
ပြောင်ကိုက်သဟာမှာ ယာယီယတြာအချိန်နဲ့ ဇာတာမှိန်လို့မို့၊
ဂဏှာမငြိမ် တာဝတိန်ယွန်းကြပေါ့၊
ဖြေမကြည် နေရီတော့ လွမ်းစေဘို့၊
မြန်မာ့ပြည်ပေါ်ကို ဓမ္မစည်တော်ရွမ်းချိန်မို့၊
အစွမ်းကုန် သည်တခါဖြင့်၊
ပြည်ရွာ ညီညာဘို့ အလုပ်ပေပါ့၊
သုဿန်တံခွန်စောင်းရရှာတဲ့၊
ရုပ်အကျန် ခုနစ်လောင်းရယ်နှင့်၊
အလွန်ကောင်းစွာ ကမ္ဘာတည်မည့်၊
အာဇာနည် ဗိမာန်ပုထိုးကိုဖြင့်၊
ပါရမီ အဓိဋ္ဌာန်တမျိုးရယ်နှင့်၊
ရှိခိုးကာ ဆရာကန်တော့ချင်ရဲ့၊
မြန်မာမတော့ ပူစရာဘို့၊
တဗျူဟာ အောင်ခမန်းတွင်မှ၊
လူမသမာ အမှောင်သန်းချိန်မို့၊
သောင်ကမ်းမို့မို့ ဆီက၊
ဖေါင်နန်းကူးတို့နှင့် အကြေဒဂုန်တည်းဟူသော ရေစုန်မျောလေရဲ့၊
ဪ ........ တောင်နန်း မြောက်နန်း အဆောင်ဆောင် ကြငှန်းနဲ့၊
အခေါင်မမြန်းရခင်က အောင်ပန်း ညို့ရရှာတဲ့၊
အောင်ဆန်းတို့ သေပုံနှမြော။ ။

Title: အာဇာနည် (သံချို)
By: ဟံသာဝတီ ဦးဘရင်
(၁)သောင်းဇမ္ဗူ လက်ျာခ၊
ဌာနတမ္ဗဒီဟု၊
မြန်ပြည်တွင်တဂုဏ်မျို့တွေကြောင့်၊
ဂရို့သင်္ချာဝင်တဲ့၊
မင်္ဂလာယင်းရွှေချောင်းငယ်က၊
မြောက်စောင်းနှင့်ရှေ့ပြုပ္ပါ၊
ဝန်းမြှောင်ကာ တဖုံထူးတာက၊
ပဲခူးခေါ် ရိုးမကြီးမှာတော့၊
ကာဆီးကာ ပြိုင်တု ကျွန်းတာကြောင့်၊
လူစွမ်းဂုဏ်ရည်ချွန်တို့၊
ဇာနည်မွန်ဖွါးရာမြောက်ပါတဲ့၊
မြို့နတ်မောက်မည်နာမာ၊
ရှည်ကမ္ဘာတွင်သမိုင်းမှာ၊နှိုင်းတုမရာ။
(၂)နာယက ဆဠဂုဏ်အင်နှင့်၊
သူတော်စင်ခုနှစ်ပါး တရားဆင်ခြင်တဲ့၊
မျိုးနွယ်ဝင် ထိုကဖွါးလာရ၊
ယောက်ျား အာဇာနည်ဟု၊
ဘာမထေရ် ရန်ခလုတ်ကိုတော့၊
ကျူငုတ်ပါ မကျန်ရှင်းနိုင်တဲ့၊
ခပင်းမောင်ရွှေကန်နှင့်၊
ဂလိပ်မှန် ကိုရွှေအင်းငယ့်ပြင်၊
မြင်ပြင်းဘွယ် တကယ်ညစ်ပါတဲ့၊
ဖက်ဆစ် ရွှေဂျပန်တို့၊
မကျန်နှီ ရန်စည်ပြုန်းရန်ဘို့၊
စံမမှီ နန္ဒီထုံးငယ်ပြင်၊
နှလုံးရည် မဟော်သွင်သို့၊
မြော်အမြင် ကွက်ကျော်ရှုနိုင်တဲ့၊
မမှုရန်ဟူက၊
နလံထူ ပြန်မူ၍ မကျူးရအောင်၊
မီးရှူးမာတာမြင်လို့၊
ငယ်မည်တွင် မောင်ထိန်လင်းငယ်က၊
မယွင်းတန်ဆောင်လျှမ်းစေဘို့၊
အောင်ဆန်း အမည်ပြောင်ခဲ့၊
​ဗိုလ်မင်းရောင် သူ့အဖိုးလိုပ၊
အမျိုးဂုဏ် ကမ္ဘာထွန်းစေမည့် မော်ကွန်းစာ။
(၃) တစ်သုံးသုဉ်ခုနှစ်(၁၃၀၇)စွန်း၊
ပေါ်ထွန်းကောဇော၌၊
ပြောစရာ မောင်ငပုငယ်တို့၊
လူမှုဆန့်ကျင်လို့၊
မျိုးပုံယင်မြန်မာနှင့်၊
ဘာသာ သာသနာက၊
အဖြာဖြာနိုင်ထက်စီးပါလို့၊
အပြီးတိုင်လုယက်ကျန်း၊
ညှဥ်းပန်းကလူပြုတာကြောင့်၊
မရှုရက်နိုင် သည်အရေးငယ်နှင့်၊
ဝန်လေး လွန်သည်အခါက၊
နှစ်တရာ ကျွန်ဘဝကိုဖြင့်၊
သည်တခါ ရည်တာရစေဟု၊
အဓိဠာန် စိတ်ကြံဆသည့်ပြင်၊
ကာယကိုယ်တိုင်ပ၊
လက်နက်ကိုင် ရဲဘော်များငယ်နှင့်၊
ဝင့်ကြွားဗလောင်ဆန်တဲ့၊
မောင်ဂျပန် ဖက်ဆစ်ပေါင်းကိုလှ၊
ထောင်းထောင်းဆော်နှံတဲ့၊
မဟော်ဉာဏ် ဗိုလ်အောင်ဆန်းကိုဖြင့်၊
တခန်းကြည်ညိုလို့၊
သူ့နည်းကို တကယ်လိုက်ပါမှ၊
သိုက်မြိုက်မည့် တို့ဗမာ၊
ရှည်ကြာလို့ဂုဏ်မွှေး။
(၄) တကယ်ပင်၊
မျိုးဂုဏ်ကိုဆယ်တင်လို့၊
တို့ပြည်ခွင် လွတ်လပ်ရေးကိုလှ၊
မနှေးရည်ရာသို့၊
ကြည်သာစွာ အမြန်ရစေဘို့၊
ပြည်မ ပြည်နယ်နှင့်၊
ပင်လုံဝယ် လက်ကိုလှမ်းသည့်ပြင်၊
တခန်းသခင် ဖြစ်စေဟု၊
ရည်လစ်ခါ ကိုယ်တိုင်ကြိုးတာကြောင့်၊
အမျိုး ဂုဏ်ရောင်လျှပ်ပါလို့၊
လွတ်လပ်မြန်ပြည်ဟု၊
အရှည်ပင် ကမ္ဘာပေါ်၌၊
နှံ့ကျော်အောင် တလှိုင်လှိုင်ပ၊
တကြိုင်ကြိုင် ရနံ့မွှေးခဲ့ရ၊
​အရေးရှင် ​ဗိုလ်အောင်ဆန်းမှာဖြင့်၊
လူသွမ်းမသမာကောင်လို့၊
တဏှာမှောင် မိုက်မလင်းတာကြောင့်၊
မြင်ပြင်း ဣဿာဖြင့်၊
အဘိဇ္ဇာ စိတ်မှာစောကာပ၊
မနိပ်စွာ မိစ္ဆာသ​ဘောငယ်ကြောင့်၊
အတောဘယ်မသတ်နိုင်လို့၊
ဇီဝိန်ကို ရည်ချိန်လို့ဖြတ်လေပေါ့၊
လူ့ရပ်တွင် ဘယ်မပြုနိုင်တဲ့၊
ဂရုကံ ဧရာမ ဟာမို့၊
ရှုကာကြံ အခြေမသမာလှတာမို့၊
အရိုင်းကောင်တွေကို နှိုင်းဆောင်လို့ မပြနိုင်ဘူး၊
(သခင်မှိုင်းရေ) တွေးဆလို့ဆွေး။

Title: ချစ်တဲ့သူငယ်လေ
By: ဇေ​ယျ
ချစ်တဲ့သူငယ်လေ၊ လုပ်သားလူကောင်း၊ ပေါင်းသဟာတို့လေ။ ။
တထောင်ငယ်မှ ကိုးရာ၊ ​လေးဆယ်ငယ်သာသည်၊ စွန်းပါ ခုနစ်၊ သက္ကရာဇ်တွင်၊
ပြည်ချစ်ဇာနည်၊ မိစ္ဆာလူပျက်၊ သူ့လက်ချက်ကြောင့်၊ အသက်စွန့်ခွါ၊
မြန်းကြရှာသည်၊ ပြည်သူလုပ်သား၊ သံဝေပွား၍၊ မှတ်သားကြလေ၊ တို့တတွေ။
အောင်းကြောင်းတဲ့ အောင်စေ။ ။သူတို့ကျေး​ဇူး၊ မထိမ်မြူးဘဲ၊
အထူးဆပ်ရန်၊ တာဝန်တို့မှာ၊ ကြီးလှစွာလေ၊တင်ခဲ့ပေသည်၊ တွေဝေမဲ့ကင်း၊
တို့ခပင်းမူ၊ အယူပြောက်ကျား၊ မလွဲမှားဘဲ၊ တသားတည်းပြု၊ ပြည်ထောင်စုကို၊
ယုယစိတ်သန်၊ တို့အားအန်ဖြင့်၊ လမ်းမှန်ရောက်စေ၊ မသွေ ရှေ့သို့၊
ညီတူလက်တွဲ၊ ဇာနည်ဇွဲဖြင့်၊ နွဲ့ကြစို့လေ၊ ပြည်သူအပေါင်း လုပ်သားကောင်းတို့လေ။
ချစ်တဲ့သူငယ်လေ၊ လုပ်သားလူကောင်း၊ ပေါင်းသဟာတို့လေ။ ။
တို့လွတ်လပ်ရေး၊ အသက်သွေးကို၊ ပိုက်ထွေးရင်ခွင်၊ မြူမတင်ကြောင်း၊ ဖြူစင်ပြန့်ပြူး၊ ရွှေနှယ်ဦးလို့၊ မြူးကြရမယ်။
မိစ္ဆာဉာဏ်သွား၊ စိတ်ပြောက်ကျား၊ တို့ကား ပစ်ပယ်ဖျောက်ရမယ်။
ရှေ့သို့လှမ်းချီ၊ မြေမညီလျှင်၊ ညီအောင်ညှိ၍ တက်ရမယ်။
ခလုတ်ကန်သင်း၊ ကန့်လန့်ခင်း၊ အကြွင်းမရှိပယ်ရမယ်။
အမြတ်ကြီးစား၊ လူတလွှား၊ စိတ်ထားပြောင်းအောင် ပြင်ရမယ်။
တို့လယ် တို့ယာ၊ တို့ဝမ်းစာ၊ ညီညာအားတိုက် စိုက်ရမယ်။
တို့စက်တို့ရုံ၊ လုပ်အားပုံ၊ ပြည်သားအပိုင် ဖြစ်ရမယ်။
တိုင်းပြည်စီးပွါး၊ တို့ခွန်အား၊ တို့ကားတည်ဆောက် မြဲရမယ်။
စိတ်ကိုသို့ပြင်၊အမှန်မြင်၊ လိုအင်လမ်းကြောင်း၊ တိမ်းမစောင်း၊ အပေါင်းပြည်သူ၊ စိတ်တူသံပြိုင်၊ သီချင်းအိုင်နှင့်၊ မြိုင်မြိုင်ရှေ့သို့၊ လှမ်းကြစို့လေ၊ ပြည်သူအပေါင်း၊ လုပ်သားကောင်းတို့လေ။

Title: ကျေးဇူးဆပ်လော့
By: ရန်အောင်
မြန်တိုင်းနာဂရာ၊ သမိုင်းမှာလျှင်၊
ဘယ်ခါကမျှ၊ မပေါ်ရသည့်၊
ဆိုးစွကျွန်တွင်း၊ သက်ဆင်းမွန်းနစ်၊
နှစ်ပေါင်းတရာ၊ ကာလတာဝယ်၊
မြန်မာတိုင်းဖွါး၊ လူနင်းပြားတို့၊
ရှည်လျားကာလ၊ လွတ်လပ်ရအောင်၊
ကြိုးပမ်းဆောင်စဉ်၊ ရောင်ဝါထိန်လင်း၊
နေမင်းပေါ်လာ၊ ကဲ့ပမာသို့၊
အာဇာနည်စစ်၊ ပြည်ချစ်ခေါင်းဆောင်၊
မြတ်အခေါင်သည်၊ ​ရှေ့ဆောင်ပြုကာ၊
မြန်မာပြည်ထောင်စု၊ လွတ်လပ်မှုကို၊
အားစု အင်စိုက်၊ တိုက်ခိုက်တော်လှန်၊
နယ်ချဲ့ရန်မှ၊ ဝေးလံလွတ်ကင်း၊
အမှောင်တွင်းမှ၊ ကြီးစွကျေးဇူး၊
ဂုဏ်အထူးကို၊ ချီးကျူးအကုန်၊
မြေဝသုန်နှင့်၊ နှိုင်းတုံမြင့်မိုရ်၊
မကပိုသည်၊ ဗိုလ်ချုပ်ဖခင် အောင်ဆန်းတည်း။
စံနှိုင်းစရာ၊ မရှိပါဟု၊
ကမ္ဘာလုံးက၊ အံ့သြရသည့်၊
ဒို့ဖ ဗိုလ်ချုပ်၊ သူ့သရုပ်ကို၊
ဖော်ထုတ်စဉ်းစား၊ ဆင်ခြင်ပွါးစို့၊
စားဝတ်နေမှု၊ အစုစုကို၊
ဂရုမထား၊ လူနင်းပြားနှင့်၊
တသားတည်းသာ၊ နေတတ်ရှာ၏၊
အာဏာမလို၊ ထက်ကိုမမှန်း၊
မငမ်းခွင့်ရေး၊ မတွေးစည်းစိမ်၊
နှလုံးအိမ်တွင်၊ ကြိမ်ကြိမ်စဉ်းစား၊
စာရေးသားရန်၊ စိတ်အားသန်ခဲ့၊
ပြည်မြန်လွတ်လပ်၊ အေးငြိမ်စွာတွင်၊
စာပေရေးမှု၊ ဓိဌာန်ပြု၏၊
ပြည်သူအကျိုး၊ ဆောင်သည်ပိုးစဉ်၊
အပ်ကျိုးတချောင်း၊ ယောင်းမတတို၊
မရလိုသည့်၊ ဗိုလ်ချုပ်နှင့်သာ၊
နှိုင်းစရာမူ၊ ပမာမင်းကြီးရန်နောင်တည်း။
ကံရိုင်းကြမ္မာ၊ ဆိုးလှစွာကြောင့်၊
မသမာလက်ချက်၊ ခန္ဓာပျက်ရ၊
ချိန်ကာလကား၊ ထောင့်ကိုးရာလေးဆယ်၊
ခုနစ်ဝယ်တွင်၊ ခေါ်ဖွယ်ဇူလိုင်၊
မိုးဖြိုင်သွန်းရွာ၊ ဆယ့်ကိုးမှာတည့်၊
ကြီးစွာကျေးဇူး၊ ဂုဏ်အထူးကို၊
ချီးကျူးတသ၊ သတိရမှု၊
ဆန္ဒဗိုလ်ချုပ်၊ ထိုအလုပ်ကို၊
အားထုတ်လိုက်နာ၊ ဆောင်ရွက်ရာ၏၊
မြန်မာတိုင်းဖွါး၊ ပြည်ထောင်သားတို့၊
ကွဲပြားမရှို၊ မြင်လိုဘိ၏၊
နတ္ထိဝမ်းစာ၊ စုတ်ချာအိုးအိမ်၊
ရောင်မှိန်အဝတ်၊ မွဲငတ်အလုပ်သမား၊
လယ်သမားတို့၊ ဖွံ့ထွားချမ်းသာ၊
ဆန္ဒာတောင့်တ၊ တွေ့လိုလှ၏၊
မွေးဖ ဗိုလ်ချုပ်၊ အားထုတ်တောင့်တ၊
အဝဝကို၊ စေ့ငပြီးပြေ၊
ဆောင်ရွက်လေလျှင်၊ မည်ပေကျေး​ဇူး ဆပ်ခြင်းတည်း။

Title: ပြောလိုက်ပါဘိ ဟောပါဘိ
By: ဇော်ဂျီ
ငါ့ညီပြောင်ဝင်း၊ မောင်သစ်ဆင်း၊
မင်း၏သက်လှယ်၊ မင့်သားငယ်သည်၊
သက်နှစ်ဆယ်ပင် ပြည့်ခဲ့ပြီ။
သူသုံးနှစ်သား၊ ဖေါ်ချင်းများနှင့်၊
အူယားဖါးယား၊
ကစားရာမှ၊ နွားရုပ်ချ၍၊
နတ်ကျသည့်သွင်၊ မင့်ရင်ခွင်သို့၊
ပြေးဝင်ပုန်းလာ၊ သူ့မူရာကို၊
ငါမြင်ခဲ့၏ မှတ်မိ၏။
မိုးကစိုစို၊ ကျီးအုပ်ပြို၍၊
ထိုမှဤမှ၊ တို့လမ်းမတွင်၊
ပျံကြဝဲကြ၊ ငရဲထသို့၊
အုံကြွမြည်အာ၊ မသာယာကို၊
ငါကြားခဲ့၏ မှတ်မိ၏။
ထိုနေ့၌ပင်၊ထိုချိန်ထင်၏၊
သခင်အောင်ဆန်း၊ ပြည်သူ့ပန်းသည်၊
ပွင့်လန်းခါစ၊ ကြွေလိုက်ရ၏၊
မြေခသတင်း၊ မိုးကြိုးခွင်းသို့၊
အိမ်တွင်းအိမ်ပြင်၊ တို့လမ်းခွင်း၌၊
မချင်မရဲ၊ ဝမ်းနဲခံခက်၊
မျက်စိမျက်နှာ၊ ညှိုးကြရှာသည်၊
ရွာဦးပိုင်းမှ သင်္ချိုင်းထိ။
ငါ့ညီပြောင်ဝင်း၊ မောင်သစ်ဆင်:၊
မင်း၏သားငယ်၊ နှစ်ဆယ်သက်စစ်၊ သူတို့ခေတ်၌၊
တိုင်းချစ်ပြည်ခင်၊ မြတ်စေချင်၏၊
မင်းမြင်ငါကြား၊ စကားဥဒါန်း၊
ဆန်း၏သတ္တိ၊ ဆန်း၏သမာဓိ၊ ဆန်း၏ပညာ၊
ဆန်းမှာဆုံပေါင်း၊ ယောက်ျားကောင်းတို့၊ ခေါင်းဆောင်သဘော၊
မင့်သားချောကို၊
ပြောလိုက်ပါဘိ ဟောပါဘိ။

Title: ဗိုလ်ချုပ်အောင်ဆန်း(အတိတ်နှင့်ပစ္စုပ္ပန်)
By: နုယဉ်
အမိ​မြေမှ၊ သန့်စင်ကြရာ၊
သူကထူးခြား၊ ဇာနည်ဖွါ။
သူငယ်သဘာဝ၊ ဆော့မြူးကြလျှင်၊
သူကငေးကာ၊ တနေရာမှ၊
မျက်လွှာမယှက်၊ အတွေးနက်၏။
ကျောင်းသာတကာ၊ ဖွေရှာသိပ္ပ၊
ဆည်းပူးကြခိုက်၊ သူကထူးချွန်၊
ဇာတိမာန်ဖြင့်၊ ထက်သန်လုံ့လ၊
ရဲသွေးကြွ၏။
အသက်သုံးဆယ်၊ ခေါ်တုံကြလည်း၊
သူကသတ္တိ၊ ရဲရဲငြိလျက်၊
အမိမြန်မာ၊ ရတနာသား၊
ဇာနည်ဖွါးဟု၊ ထင်ရှားပီပီ၊
ရှေ့သို့ချီ၏။
ဪ....ဇာနည်သတ္တိ၊ တိုင်းမရှိ၍၊
သူ၏မေတ္တာ၊ အထုမှာလည်း၊
နှိုင်းရာမရ၊ ကြီးမားစွကို၊
ကြုံရဘေးရန်၊ အတန်တန်၌၊
နောက်ပြန်မတွန့်၊ ရဲရဲဝင့်သည်၊
သက်စွန့်​ခန္ဓာ ကြွေသည့်တိုင်။

Title: ၁၉ ဇူလိုင်
By: ထွဏ်းနေနွယ်
ဇူလိုင်ဆယ့်ကိုး၊ တပ်လှန့်နှိုးသည်၊
ဒို့မျိုးစဉ်ဆက်တိုင်သတည်း။
ဆယ့်ကိုးဇူလိုင်၊ မမေ့နိုင်တည့်။
မိုးရက်မိုးခါ၊ ဖြစ်လေပါလည်း၊
ရှုသာမြင်ကွင်း၊ နံနက်ခင်းနှင့်၊
ယင်းသည့်စနေ၊ ဂြိုဟ်ဆိုးမွှေခဲ့။
တွင်းဝန်ရုံးဆီ၊ ဆယ်နာရီနှင့်၊
စွန်းသည့်ဟိုဘက်၊ နာရီဝက်တွင်၊
ပြည်တွက်ရေးရာ၊ များဝန်တာကို၊
ဖြာဖြာတနည်း၊ ခေါင်းဆောင်ကြီးတို့၊
စုစည်းတတွေ၊ ဆွေးနွေးစဉ်....။
ဂျစ်ကားစိမ်းမှ၊ ဆင်းသက်ကြပြီး၊
လက်မှတော်မီ၊ စတင်းချီလျက်၊
တပ်မည့်နံပါတ်၊ 'ဆယ့်နှစ်'မှတ်သည့်၊
စစ်တပ်ဝတ်စုံ၊ အရေခြုံတို့၊
စုပြုံတက်သွား၊ မိနစ်ခြားဝယ....၊
နားကွဲမတတ်၊ ဒလစပ်လျှင်၊
ပစ်ခတ်ဆူညံ၊ သေနတ်သံတို့၊
မိုးယံကိုဖေါက်၊ လေဝယ်နှောက်သည်...၊
ထက်အောက်ဝန်းကျင် တုန်သတည်း။
ကျည်ပွင့်သံလည်း....၊
မိုးယံကို​ဖွင့်၊ လေဝယ်လွင့်သည်၊
ယမ်းပွင့်​ယမ်းခိုး ဝေသတည်း။
ဗိုလ်ချုပ်အောင်ဆန်း၊ ပြည့်ချစ်ပန်းနှင့်၊
ခေါင်နန်းစာဆို၊ ဦးဘချိုပြင်၊
ကြည်ညိုဆပွါး၊ ဒို့အားထားသည့်၊
စော်ဘွားမိုင်းပွန်၊ လူရည်ချွန်လှ၊
သခင်မြနှင့်...၊
တကွတူပြိုင်၊ မန်းဘခိုင်....၊
ကြိုင်လှိုင်သတင်း၊ ဦးဘဝင်း....၊
ပျံ့သင်းဂုဏ်ဒြပ်၊ ဦးရာဇတ်တို့၊
ပစ်ခတ်ခံရ၊ ဆောင်ခန်းမဝယ်၊
လဲကျသက်ဆုံး၊ သွေးနီဖုံးသည်....၊
ဆုံးရှုံးခဲ့ရ လေပြီတကား။
ဤသတင်းလျှင်၊
ချက်ခြင်းပျံ့သွား၊ ပြည်သူ့နားသို့၊
သိကြားမကြာ၊ ပြည်လုံးမှာလည်း၊
သည်းညှာပျက်ပြုန်း၊ ကြိမ်မီးအုံးသို့၊
ယူကြုံးမရ၊ မျက်ရည်ကျခဲ့....၊
တသနှမြော၊ အသေစောဟု၊
သောကလှိုက်ဖို၊ ရှိုက်ငင်ငိုမိ၊
ရက်ကိုလစား၊ ချိန်တွေများသည်၊
ခုကား ဆယ့်ရှစ်နှစ် တိုင်ခဲ့ပြီ။
ပြည့်လွတ်လပ်ရေး၊ အသက်ပေး၍၊
စတေးခံသွား၊ ခေါင်း​ဆောင်များတွက်၊
ဒို့ကားတဖန်၊ဆောင်ရွက်ရန်ကား၊
မိမြန်အတွက်၊ အားမာန်ထုတ်၍၊
ဗိုလ်ချုပ်ချမှတ်၊ လမ်းစဉ်မြတ်ကို၊
ကျင့်အပ်လိုက်နာ၊ သွားရန်သာတည်း။
ဆယ့်ကိုးဇူလိုင်၊ မမေ့နိုင်တည့်။
ဇူလိုင်ဆယ့်ကိုး၊ တပ်လှန့်နှိုးသည်....၊
ဒို့မျိုးစဉ်ဆက် တိုင်သတည်း။

Title: ဥယျာဉ်မှူးငဲ့
By: မင်းယုဝေ
နေမင်းဝင်သော်၊
ငွေမင်ရှက်ဖြာ၊ သစ်ရိပ်သာဝယ်၊
ညင်သာလျောင်း၍၊ တကိုယ်မွေ့သည်၊
ချမ်းမြေ့အိပ်စက်ပါပြီလော။
သင်စိုက်ခဲ့သည့်၊
ပင်နွဲ့ညိုပြာ၊ ပန်းမာလာကား၊
ငုံအာလန်းပွင့်၊ ငွါးငွါးစွင့်လျက်၊
ရွှန်းတင့်ဝေဆာ ရှိလေပြီ။
လေပြည်လာ၍၊
ကြည်သာရှင်းသန့်၊ ပန်းရနံ့လျှင်၊
သင်းပျံ့ဝေ့လည်၊ ကြိုင်လှိုင်စည်သော်၊
ရော်ရည်မျှော်မှန်း၊ သည်အလွမ်းနှင့်၊
စိတ်ဝမ်းညံ့နု၊ သင့်ကောင်းမှုကို၊
သာဓုသံသာ ခေါ်မိတကား။

Title: ကျေးဇူးဆပ်ချိန်
By: ဘုတလင်ချစ်လေး
မုတ်သုန်နိုးသည့်၊
ဆယ့်ကိုးဇူလိုင်၊ မမေ့နိုင်ချေ၊
မခိုင်စိတ်ဝမ်း၊ မလန်းဘဝင်၊
မရွှင်နှလုံး၊ ပူဆာနုန်းမိ။
ဗိုလ်ချုပ်အောင်ဆန်း၊ ပြည်သူ့ပန်းတို့၊
သွေးလွှမ်းလူးပေ၊ ခိုင်လုံးကြွေသည်၊
ဖြေဆည်မတံ့ နိုင်တကား။
ဪ...ရည်ဝေမျက်လုံး၊
နှလုံးဆွတ်ကျင်၊ လှိုက်မောရင်နှင့်၊
မြော်မြင်တသ၊ ဦးနှိမ်ချယင်း၊
တင်းကြအားမာန်၊ ဆန်ကြခေတ်လမ်း၊
လှမ်းကြရှေ့ဆီ၊ ဗိုလ်ချုပ်ရည်သည့်၊
ပြည်ရွာထွန်းသစ်၊ လုပ်သားခေတ်သို့။
အနုပညာ၊ စာပေဂီတ၊
ဉာဏလုပ်သား၊ ထိုအင်အားလည်း၊
လှုပ်ရှားပြည့်တွက်၊ လှမ်းပါလျက်တည့်။
လယ်ယာစက်ရုံ၊ အလုပ်ရုံ၌၊
အားကုန်စိုက်ကြ၊
ကာယလုပ်သား၊ ထိုအင်အားလည်း၊
တက်ကြွားပြည့်တွက်၊ လှမ်းပါလျက်တည့်။
ပြည်နယ်ပြည်မ၊ မခွဲကြတော့၊
သွေးမျှစုစည်း၊ တလုံးတည်းဖြင့်၊
ဆုံဆည်းမျိုးသား၊ ထိုအင်အားလည်း၊
မြင့်မားပြည့်တွက်၊ လှမ်းပါလျက်တည့်။
မြို့ကျောင်းရွာကျောင်း၊ စာသင်ကျောင်းမှ၊
ကျောင်းသားလူငယ်၊ မောင်မယ်ရည်တူ၊
ကြည်ဖြူစိတ်ထား၊ လူငယ့်အားလည်း၊
ဆင့်ပွါးပြည့်တွက်၊ လှမ်းပါလျက်တည့်။
ရည်ဝေမျက်လုံး၊
နှလုံးဆွတ်ကျင်၊ လှိုက်မောရင်နှင့်၊
​မြော်မြင်တသ၊ ဦးနှိမ်ချလျက်...။
အသက်ကိုပေး၊ စတေး၍အပ်၊
လွတ်လပ်ခဲ့မှု၊ပြည်ထောင်စုကို၊
ရုံးစုထိန်းသိမ်း၊ စောင်းမတိမ်းဘဲ၊
ငြိမ်းချမ်းပြည်သစ်၊ လုပ်သားခေတ်တိုင်၊
ဆုတ်နစ်မဲ့ကင်း၊ အားမာန်သွင်းလျက်၊
ပြင်းပြရည်စူး၊ လွန့်ကာလူး၍၊
ကျေးဇူးဆပ်ချိန် တန်ပြီတကာ:။ ။

Title: သပြေသီးကောက်
By: မင်းသုဝဏ်
ဝါဆို ဝါခေါင် ရေတွေကြီးလို့
သပြေသီးမှည့် ကောက်စို့ကွယ် ။
ခရာ ဆူးချုံ ဟိုအထဲက
မျော့နက် မည်းကြီး တွယ်တတ်တယ် ။
မျော့နက်ဆိုတာ ချိုနဲ့လားကွဲ့
မြွေနဂါးတောင်ကြောက် ဖူးကွယ် ။
တို့လည်းကြောက်ပေါင် အတူသွားစို့
အုန်းလက်နွားလေး ထားခဲ့မယ် ။
သွားကွယ် သွားကွယ် ။

Title: ဥပုသ်စောင့်
By: မင်းသုဝဏ်
ဆွမ်းအုပ်နီနီ၊ အမေရွက်လို့
နက်ဖြန်မနက် ကျောင်းထွက်မယ် ။
မောင်လည်း လိုက်မယ် ချန်မထားနဲ့၊
အမေသွားတော့ ပျင်းလှတယ်
ကျောင်းကြီးပေါ်မှာ မောင်ငယ်‌ဆော့တော့ ။
ဘုန်းကြီးအော့လို့၊ ရိုက်လိမ့်မယ် ။
မောင်မဆော့ပါ ၊ စိတ်ပုတီးနဲ့
ဘုန်းတော်ကြီးလို နေပါ့မယ်
လိုက်မယ် ၊ လိုက်မယ် ။

Title: တောက်တဲ့
By: မင်းသုဝဏ်
နေမင်းပူပူ ခေါင်တိုင် ခေါင်းက
မိုးရေလောင်းတဲ့ ကိုတဝါ
ပိန်းလှရွက်လို သူ့အလှက
ပြောက်တောက် ကျားတား ဝါတာတာ ။
တောက်တဲ့ဆိုတာ သူမဟုတ်လားကွဲ့
တို့အိမ်နားလဲ တစ်ကောင်ပါ ။
မိုးလေခေါ်ကာ တစ်နွေလုံးပ
မိုးတွေချုန်းလို့ လေတွေလာ
မိုးပါ လေပါ ။

Title: ပိုးစုန်းကြူး
By: မင်းသုဝဏ်
ကြယ်မင်းသောကြာ ပြောက်ပြောင်လက်လို့
ညချမ်းဘက်ကို ရောက်တဲ့အခါ
မည်းမည်းညိုညို ဟိုချုံပုတ်က
မှိတ်တုတ် မှိတ်တုတ် တောက်ကြရှာ ။
သိကြားပြည်မှာ ကြယ်တွေပျင်းလို့
တို့ရွာတွင်းကို ပြန်ဆင်းလာ ။
ပိုးစုန်းကြူးကို အမြင်သားနဲ့
လာမဝါးနဲ့ မောင်တို့ရာ
စုန်းပါ ၊ စုန်းပါ ။

Title: ရွှေခဲကြက်တူရွေး
By: မင်းသုဝဏ်
ကြက်တူရွေး ကြက်‌တူရွေး
ရွှေခဲကြက်တူရွေး ။
ညီပုလေးကို စာအံသင်
ရွှေခဲ စာအံသင် ။
ညီလေးခင်က စာပြန်တုန်း၊
ရွှေခဲ စာပြန်တုန်း ။
ဝ လုံးရေးဖို့ ညီလေးထိုင်
ရွှေခဲ မရေးနိုင် ။
ငေးမှိုင်ရှာပေါ့ ကြက်တူရွေး၊
ရွှေခဲကြက်တူရွေး ။

Title: မာရ်နတ်သား
By: မင်းသုဝဏ်
ဘယ်ဘက် ညာဘက် အစုံပေါင်းတော့၊
လက်ဆယ်ချောင်းတောင် ဖြစ်လာတယ် ။
မာရ်နတ်မင်းကို ဒီလိုပေါင်းရင်၊
လက်တစ်သောင်းတောင် ဖြစ်လိမ့်မယ် ။
မာရ်နတ်သားက ကစားရွယ်၊
သူ့မယ်မယ်က အလုပ်များ ။
လက်သည်းရှည်ကို တခါလှီးရင်
သူ့မယ်မယ် နတ်သမီးမှာ
ညည်းလိမ့်မယ် မအား ။

Title: ပုခက်လွှဲချင်း
By: မင်းသုဝဏ်
မုန်တိုင်းကထန် ၊ ချောင်းကလျှံ၊
ဝဲသံကကြွေး ၊ လှိုင်းကဖွေး
ယီးလေ့လေ့ ၊ ယီးလေ့လေ့ ။
မိုးပေါက်ကနာ ၊ ဖြုတ်ကလာ ။
လမ်းတာကဝေး ၊ လေကအေး
ယီးလေ့လေ့ ၊ ယီးလေ့လေ့ ။
ဖေါ်ချင်းတို့ရေ ၊ တို့တတွေ၊
လှော်လေအပြေး ၊ ယက်ဖွေးဖွေး ။
ယီးလေ့လေ့ ၊ ယီးလေ့လေ့ ။
နေမင်းဖန်ဝါ ၊ ယွန်းတော့ရှာ၊
အိပ်ပါလူလေး ၊ မေ့ရင်သွေး
ယီးလေ့လေ့ ၊ ယီးလေ့လေ့ ။
ငှက်မငှက်ဖို ၊ သိုက်မြုံခို
သံချိုမကြွေး ၊ အိပ်ပြီလေး ။
ယီးလေ့လေ့ ၊ ယီးလေ့လေ့ ။
ယနံ့မထုံ ၊ ပန်းဝတ်မှုန်၊
ပန်းငုံမှာကွေး ၊ အိပ်ပြီလေး ။
ယီးလေ့လေ့ ၊ ယီးလေ့လေ့ ။
လမင်းသော်တာ ၊ ရောင်ခြည်ဖြာ၊
အိပ်ပါလူလေး ၊ မေ့ရင်သွေး
ယီးလေ့လေ့ ၊ ယီးလေ့လေ့ ။

Title: ပန်းသည်
By: မင်းသုဝဏ်
မောင်လေးရေ၊ ထပါတော့၊
ရောင်နီလာလှပေါ့ ။
တစ်‌‌ကြော့‌နှစ်ကြော့ တေးကိုသီ
ငှက်ကျားနှုတ်ပလီ ။
တောင်ဆီနားက ခရေပန်း၊
ပင်အောက်ကြိုင်လို့ လန်း ။
ဗန်းလေးယူခဲ့ မောင်လေးရယ်၊
သွားကောက်ချေစို့ကွယ်
ပန်းသည် လုပ်စို့ တပြုံးပြုံး
ပန်းတွေ တကုံးကုံး ။

Title: ဝင်္ကပါ
By: မင်းသုဝဏ်
အေးရိပ်သာတဲ့ ပြည်ညောင် ညို၊
ဉဩ တွန်သံချို ။
ဒိုးယိုစီးတဲ့ နဒီတွင်း
သမင်ရေသောက်ဆင်း ။
မြက်ခင်းလဲ့လဲ့ မြေညီညီ ။
ကံ့ကော်ဝတ်မှုန် စီ ။
ဇာလီပျော်တဲ့ ကျောင်းသင်္ခမ်း၊
လူလေး သွားချင်စမ်း ။
လူကလေးရဲ့ အမှတ်အသား ။
ဆွမ်းချက်ထစို့ လူလေးရယ်
နာရီကြည့်ပါ့ကွယ်
ငှက်ငယ်မြည်လို့ ရောင်နီမြူး
ကြည့်ဖို့ လိုပါဘူး
သပြေသင်းတဲ့ သင်္ကြန်ချိန်
ကြည့်ပါ့ ပြက္ခဒိန် ။
ဝင်းထိန်ဝေလို့ ပိတောက်မြူး
ကြည့်ဖို့ လိုပါဘူး ။
ကြွက်ကလေး ။
ကြောင်ကလေးက ဗေဒင်တွက်လို့၊
ကြွက်ကလေးက ချောင်မှာခို၊
မျက်ရည်တောက်တောက်ယို ။
မငိုပါနဲ့ ကြွက်ကလေး ။
ဗေဒင်ဆရာ အတွက်မှားလို့၊
စပါးကျီအိုကြိုအကြားကို၊
သွားပြီ ကွဲ့လေး ။

Title: သဘက်ဆေး
By: မင်းသုဝဏ်
နွားရိုင်းသိမ်းချိန် ပြင်မထွက်နဲ့၊
ဖုတ်သဘက်နဲ့ လိုက်တတ်တယ် ။
ဖုတ်သဘက်တွေ ကြောက်တဲ့ဆေးကို၊
ဘုန်းကြီးပေးလို့ ရှိပါတယ် ။
သူငယ်ချင်းရယ် သဘက်ဆေးကို၊
ကျွဲရုပ်လေးနဲ့ လဲပါကွယ် ။
ဗုဒ္ဓံ ၊ ဓမ္မံ ၊ သံဃံ ရွတ်ကွဲ့၊
သရဲလွှတ်လို့ ပြေးလိမ့်မယ် ။
ရွတ်ကွယ် ၊ ရွတ်ကွယ် ။

Title: တူတူရေဝါး
By: မင်းသုဝဏ်
တူတူရေဝါးဝါး၊ လူကလေးနဲ့ မေကစား ။
အမေ့သားလေးပုန်းစရာ၊လက်ဝါးလေးနဲ့ကာ
လက်ဝါးကာအပေါက်သေး၊
ချောင်းလို့ကြည့်တယ်လေး ။
မိုးတိမ်မြှေးတဲ့ငွေသော်တာ၊ မေ့သားတူလှပါ ။
အမေ့မှာတော့ ကမ္ဘာလား၊ တူရေတဝါးဝါး ။

Title: ကြည်မွေ့မြေ
By: ဇာနည်
ရာသီမျှတ ၊ သဘာဝနှင့်
အလှစုံလင် ၊ သည်ဝန်းကျင်မှာ
သန့်စင်မွေးဖွား ၊ ငါ့အင်အား ။
ဓလေ့ဘာသာ ၊ ရတနာနှင့်
သစ္စာဖူးပွင့် ၊ စွမ်းရည်မြင့်လျက်
ကိုယ်ကျင့်တရား ၊ ဂုဏ်မြင့်မား ။
ကြင်နာယုယ ၊ မွှေးချိုမြသည့်
မိဘမေတ္တာ ၊ ရင်ငွေ့လွှာနှင့်
ငါသည်ဝင့်ကြွား ၊ မဟာအား ။
ထူးကဲစေတနာ ၊ မြတ်ဆရာ၏
ဩဝါဒမိန့် ၊ ရသာဆိမ့်ကို
မှတ်စိမ့်ဆင့်ပွား၊ နှလုံးသား ။
ချစ်ခြင်းကြင်နာ ၊ ရိုင်းပင်းကာနှင့်
ပျူငှာဓလေ့ ၊ ဝန်းကျင်ငွေ့ဝယ်
ကြည်မွေ့ရိုးသား၊ စွမ်းပကား ။
ဝန်းကျင်လောက ၊ ရောင်သွေးကြွ
အလှလွှမ်းခြုံ ၊ ထိုရိပ်မြုံ
ဂုဏ်ယူဝမ်းမြောက် ၊ ငါလှမ်းလျှောက်
ဝမ်းမြောက်ဂုဏ်ယူ ၊ ငြိမ်းအေးမူ
သည်းအူစိမ့်စိမ့် ၊ တသိမ့်သိမ့် ။

Title: ထိုမေတ္တာ
By: ဇာနည်
ဆက်ထုံးမအေး ၊ လက်ရုံးသွေးကို
သောက်ရေးပြင်းလတ် ၊ ချင်ခြင်းတပ်သော်
မင်းမြတ်ဗိမ္ဗိ ၊ မေတ္တာဖြည်လျက်
သောက်ဘိနှမ ဝေဒေဟီ ။
တစ်ဖက်ကမ်းခတ် ၊ ဗေဒင်တတ်သည့်
မြတ်သည့်ဟူးရား ၊ ပုဏ္ဏားများက
ပြတ်သားဖွင့်ဟ ၊ ဟောကိန်းပြသည်
အဖသတ်မည့် သားတော်ပင် ။
မချိထိတ်လျက်
စိတ်လက်မကြည်၊ ဝေဒေဟီ
ကြံစည်ဖွေလျက် ၊ သန္ဓေဖျက်ဖို့
လက်သည်မျိုးစုံ ၊ နည်းမျိုးစုံနှင့်
ခွင့်ကြုံလေတိုင်း ၊ ဆုတ်မဆိုင်း ။
ခေါင်ဖုရားမဟေသီ ၊ ဝေဒေဟီ
ကြံစည်စိတ်ရိုင်း ၊ ခေတ္တာဆိုင်းလော့
နှိုင်းဆမဖြစ် ၊ သားရင်နှစ်ကို
ချစ်ခြင်းဖွဲ့သီ ၊ ဘယ်သို့မီပါ့
ရေကြည်ချမ်းမြ ၊ သော်တာလ။
ခေါင်ဖုရားမဟေသီ ၊ ဝေဒေဟီ
ခွေလည်စီးဆင်း ၊ အေးမြခြင်းဖြင့်
ရင်တွင်းမှစမ်း ၊ မေတ္တာပန်းကို
မခန်းစေလို ၊ မနွမ်းလိုဘူး
သတ်လိုကသေ ၊ ထားလျှင်နေပေါ့
ငွေယုန်ပဝင်း ၊ သားလမင်းကို
ရင်တွင်းလှိုက်ဖို ချစ်အားပို ။
ဗိမ္ဗိသာရ
အဖမေတ္တာ ၊ ဤကမ္ဘာ၌
နှိုင်းရာမလွယ် ၊ ပြယ်ရာမရှိ
ကြီးဘိဖော်ညွှန်း ၊ မွန်မြတ်လွန်းသည်
ထွန်းပရောင်ရှိန် တထိန်ထိန် ။

Title: တဒင်္ဂ
By: ဇာနည်
လောဘလေကြမ်း ၊ ထင်တိုင်းရမ်းခဲ့
လမ်းမှန်းမသိ ၊ ကမ်းမရှိ ။
ဒေါသမြွေဟောက်၊ ထင်တိုင်းပေါက်ခဲ့
ဆောက်တည်မရ ၊ မာန်ထောင်ကြွ ။
မောဟမျက်ကန်း ၊ ထင်တိုင်းလှမ်းခဲ့
နွမ်းရိစရိုက်၊ မှောင်အမိုက် ။
လောဘ ဒေါသ
မောဟလွန်ကဲ ၊ အတ္တဝဲ၌
အစွဲကြီးမား ၊ မာန်ထောင်လွှားလျက်
တရားမယှဉ် ၊ အမှားဉာဉ်နှင့်
ထင်ရာလှမ်းလျှောက် ၊ အစွန်းရောက်သော် ။
ဝန်းကျင်လောက ၊ သဘာဝနှင့်
အလှမူဟန် ၊ အကျည်းတန်လိမ့်
ဉာဏ်သတိရှု ၊ ဆင်ခြင်ပြုမှ
လူ့ဘုံခဏ ၊ တဒင်္ဂကို
အေးမြငြိမ်းချမ်း သာယာလိမ့် ။

Title: အညာထနောင်း
By: ဇာနည်
မုတ်သုံအဖွင့် ၊ ဆီးကြိုလင့်၍
မိုးပွင့်ခုန်ပေါက် ၊ မိုးရေသောက်လျက်
ညွန့်ညှောက်လွန့်လူး ၊ ပုရစ်ဖူးတို့
ရွှင်မြူးရွက်ဖား ၊ ဖူးပွင့်များနှင့်
ဝင့်ကြွားနေသော မိုးသစ်ပင် ။
မြောက်လေအပင့် ၊ ဆီးကြိုလင့်၍
နှင်းပွင့်ခုန်ပေါက် ၊ နှင်းရေသောက်လျက်
ညွန့်ညှောက်လွန့်လူး ၊ ပုရစ်ဖူးတို့
ရွှင်မြူးရွက်ဖား ၊ ဖူးပွင့်များနှင့်
ဝင့်ကြွားနေသော ဆောင်းသစ်ပင် ။
မိုးကိုမလင့်
နှင်းပွင့်မမှု ၊ နွေအန်တု၍
ရွက်နုသစ်လှ ၊ စိမ်းမြမြဝေ
နွေနေကြမ်းကြမ်း ၊ လေပွေရမ်းနှင့်
လမ်းဘေးလွင်ပြင် ၊ အေးရိပ်ဆင်သည်
တစ်ပင်ထနောင်း ၊ ဂုဏ်ယူကြောင်း ။
အညာမိတ်ဟောင်း ၊ ပင်ထနောင်း ။
အားကျမိကြောင်း ၊ ဇွဲမာန်ကောင်း ။

Title: ဆန္ဒ
By: ဇာနည်
တောတောင်ဖုံးလွှမ်း ၊ ပင်လယ်ကမ်းနှင့်
စိမ့်စမ်းရေကြည် ၊ မြစ်နဒီနှင့်
ရာသီမျှတ ၊ သဘာဝလျှင်
အလှဂုဏ်မြင့် ၊ ရှုတိုင်းတင့်၏ ။
ကိုင်းကျွန်းလယ်ယာ ၊ မြကမ္ဗလာနှင့်
ရိက္ခာသီးနှံ ၊ ပေါပြည့်လျှံ၍
အလှဂုဏ်မြောက် ၊ ရှုတိုင်းတောက်ခဲ့ ။
ဗုဒ္ဓရောင်ဝါ ၊ သာသနာနှင့်
ရတနာစုံ ၊ ကျင့်မြတ်ထုံ၍
ခိုလှုံအေးမြ ၊ သဘာဝလျှင်
အလှဂုဏ်ရပ် ၊ ရှုတိုင်းမြတ်ခဲ့ ။
ဓလေ့ရိုးရာ ၊ အကြင်နာနှင့်
မေတ္တာလွှမ်းခြုံ ၊ တိုင်းရင်းစုံတို့
ရိပ်မြုံမျှတ ၊ သဘာဝလျှင်
အလှဂုဏ်မွှေး ၊ ရှုတိုင်းအေးခဲ့ ။
သံသရာထိုထို
ကုသိုလ်လွှမ်းသစ် ၊ လူပြန်ဖြစ်သော်
စင်စစ်ခိုင်ကျည် ၊ မွှေးပျံ့တည်သည့်
ရွှေပြည်သဘာဝ ၊ ဤမြေလှ၌
ဘဝဆက်တိုင်း ဖြစ်လိုဘိ ။

Title: မျှော်လင့်ရာ
By: ဇာနည်
အို ပန်းကလေး ၊ ရောင်အသွေး
ပျံ့မွှေးဂုဏ်ဆင် ၊ ဣန္ဒြေရှင်
ချစ်ခင်ယုယ ၊ မြတ်နိုးကြ
ဘဝလှပ ၊ ငါအားကျ။
အို ငှက်ကလေး ၊ သင့်အတွေး
သင်မေးပြောဆို ၊ စကားချို
အလိုပြည့်ဝ ၊ ငါ့ဘဝ
အလှတရား ၊ တကယ်လား ။
အို ပန်းကလေး ၊ လေနုအေး
ချိုတေးဆိုဖွဲ့ ၊ လှုပ်ယမ်းနွဲ့
ပန်းရဲ့အလှ ၊ ပြုစုကြ
သင့်ဘဝခုံမင် ၊ ဖြစ်စမ်းချင် ။
အို ငှက်ကလေး ၊ သင့်အတွေး
ပျံ့မွှေးဂုဏ်အင် ၊ အလှရှင်
သင်ထင်သည်ကို ၊ ပြစ်မဆို
ငါ့ကိုအံ့ချီး ၊ အထင်ကြီး
ရှုမငြီးဖွယ်မြင် ၊ ကျေးဇူးတင်
သွားချင်မရ ၊ ရပ်တည်ရ
ရွေ့မရစရိုက် ၊ ငါမကြိုက်
လိုရာပျံသန်း ၊ တေးဆိုလွှမ်း
စွမ်းရည်မြင့်ကြွ၊ တောင်ပံလှ
ငါကလိုချင် ၊ ဖြစ်စမ်းချင်
အသင်ငှက်ကလေး ၊ ခဏပေး
ချစ်တေးဆိုဖွဲ့ ၊ ပျော်ချင်ရဲ့ ။

Title: အတ္တဆူး
By: ဇာနည်
ဘဝအတွေ့နယ်ပယ်
ဓနအငွေ့ဆွယ်ဆွယ် အသွယ်အဝိုက်တွေကြောင့်
ခဏမွေ့ဖွယ် အလွယ်မလိုက်ပါနှင့်
မဖွယ်စရိုက်တွေက အဖုံဖုံ ။
ကွေ့အမှောင်
ငွေ့အနှောင် အမြင်ဆန်းပါလို့
တွေ့မရှောင် တမင်လှမ်းရင်ဖြင့်
ဘဝင်နွမ်းစရာ ထိုနယ်ပယ်၌
ဆိုစဖွယ် အမိုက်ဖက်လေတော့
အငိုလွယ် အရှိုက်ခက်ပေလိမ့်
အတက်အကျ လူ့ဘုံ ။
ဉာဏ်အလင်းတွေနှင့်
ကံမငြင်းဆို အခါသင့်ရင်ပေါ့
အမှန်ပြတင်းကို အသာဖွင့်ပါလို့
မာန်မတင်းလို စာနာကျင့်ပေမှ
အသင့်အနေအလှ သည်ဇာတ်ခုံ
ချင့်ဖွေဆ မတည်ရပ်မြုံ
ကကြိုးစုံလို့ မောဟိုက်နွမ်း ။
အလိုဆိုးတွေနှင့်
ကိုယ့်အကျိုးကို ရှေ့တန်းတင်လို့
အသွင်အပြင် အကြွားအနွဲ့တွေနှင့်
မဆင်ခြင် အများမငဲ့ရင်ဖြင့်
ကွယ် မှားခဲ့ခြေလှမ်း ။

Title: ကျေးဇူးဂုဏ်မဟာ
By: ဇာနည်
သုံးပုံပိဋကတ် ၊ ထွတ်မြတ်သာသနာ
ပိုက်မှောင်ပယ်ခွင်း ၊ ထိန်လင်းခုချိန်ခါ
ပြည်လှမြန်မာ ၊ ကုသလာပြည့်ဖြိုး
ကျင့်မြတ်သိမှန် ၊ မွေ့လျော်စံ
ရပ်ဌာန်ငြိမ်းအေး မိုးရယ်နှင့်လေး ။
ပါရမီဖွံ့ဖြိုး ၊ ကောင်းကျိုးဆင်ခြင်ကာ
အသိထူးကပ်၊ မင်းမြတ်အနော်ရထာ
အရိမဒ္ဒနာ ၊ ပုဂါရာမ
ပထမတည် ၊ နိုင်ငံပြည်
ရောင်ခြည်မျှော်တမ်း တ,သည်နှင့်လေး ။
မလျှော်အဓမ္မ၊ ထွန်းပအစဉ်လာ
ခိုမှီသမထီး ၊ အရည်းကြီးသာသနာ
တပည့်များစွာ ၊ ဂါထာမန်းရွတ်
ထိမ်းမြားမင်္ဂလာ ၊ ပြုသောခါ
ထူးစွာပန်းဦး လွှတ်သည်နှင့်လေး ။
မာယာအတတ် ၊ လွှမ်းပတ်ကျင့်စဉ်
ဘုရင်မင်းတရား ၊ အမှားထိတ်လန့်မြင်
ကြောင်းရင်းစုံလင် ၊ တွဲယှဉ်မျှော်တ
ထေရ်ရှင်အရဟံ ၊ ပြည်ပုဂံ
လမ်းမှန်ညွှန်ပြ ကြွသည်နှင့်လေး ။
တရားဓမ္မ ၊ ထွန်းပလွှမ်းခြုံ
သာသနာပြန့်ပွား ၊ စွမ်းအားအဖုံဖုံ
ပိဋကတ်သုံးပုံ ၊ သထုံမှပင့်
ပရိယတ်အခြေခံ ၊ ဝင်းထိန်လျှံ
လမ်းမှန်အမြတ်၊ ကျင့်သည်နှင့်လေး ။
ဘုန်းနှင့်ကံနှင့် ၊ ကြီးမြင့်ရာဇာ
တွန်းလှန် ဖျက်ဆီး ၊ အရည်းကြီးသာသနာ
ဗုဒ္ဓဒေသနာ ၊ ရတနာအစစ်
စီးပွားချမ်းသာ ၊ ညီညွတ်စွာ
ပြည်ရွာတည်ထောင် ချစ်သည်နှင့်လေး ။
အားသစ်ဝေဖြာ ၊ သာသနာထိန်ဝါလင်းခဲ့သည်။
ကျေးဇူးစုံစွာ ၊ ဂုဏ်မဟာ ဘယ်ခါမမေ့အပ်ပြီ ။

Title: နွယ်
By: ဇာနည်
တလင်းပြောင်
ကွင်းခေါင်ခေါင် အသွင်ခရီး
တစ်ပင်တည်း မဟုတ်ပေ။
တောရိပ်ညို
စိမ်းစိုစို ပေါင်းစုအားတွေနှင့်
အမြင်မခြား မွှေးလှိုင်ကြူလို့
မနှေးကြည်ဖြူ အတူတကွ ရယ်ပေါ့
အေးအတူ ပူအမျှပါပဲ
အဖေးအကူ အယူအဆတွေနှင့်
မူအလှ မငြိုငြင်ပါဘူး
တစ်ပင်ကို တစ်ပင်ယှက်တယ်
အသွင်ချို အစဉ်ဆက်နွယ်
ခက်လက်ဖြာဝေ ။
အခြေမစမ်းပါနှင့်
လေသရမ်း မရှက်ဉာဉ်တို့
အဖျက်ဆင် အပြင်းတိုက်သော်လည်း
မပျက်အစဉ် အလျဉ်းမငိုက်ပါဘူူး
ဦးမခိုက် မတွေဝေ
အားမာန်တွေ အပြည့် ။
စည်းလုံးညီ
ကမ္ဘာတည် အလွှာမခြားပါဘူး
သဘာဝအား အကြင်နာနှင့်
အလှတရား မယှဉ်သာ၍
အစဉ်အလာ ဂုဏ်မချို့တယ်
တို့ရဲ့သတ္တိ ။

Title: သာစွ
By: အလှမြေ
တောင်တန်းပေါ် တောင်တွေဆင့်
တောင်အမြင့် တောင်ထွတ်တင် ၊
မိုးငွေ့မြူ ရောယှက်ထွေး
နှင်းဖွေးဖွေး ရေခဲပြင် ၊
တောင်တံတိုင်း ပြာမှိုင်းလွင်
ပီပြင်သည့်အလှ၊
စခန်းမြေ ကွန်းတစ်ထောက်
ရောက်ဖူးပါစ ။
လှိုင်းပြာပြာ လှိုင်းတွေဆင့်
လှိုင်းအမြင့် လှိုင်းလုံးတင် ၊
မြူမင်းလွင် ရောယှက်ထွေး
လှိုင်းဖွေးဖွေး ပင်လယ်ပြင် ။
မိုးကုပ်စက်ဝိုင်း ပြာမှိုင်းလွင်
ကြည်လင်သည့်အလှ ၊
ရှုခင်းကြွယ် ပင်လယ်ကမ်း
လှမ်းဖူးပါစ ။
တောညိုညို တောယှက်သိုင်း
တောနက်ရှိုင်း တောသာခေါင် ၊
တောတစ်ခွင် မှိုင်းမို့မို့
စိမ်းညို့ရီမှောင် ။
စိမ့်စမ်းနှင့် ချောင်းလျှိုမြောင်
နေရောင်ပင်မခ၊
သားငှက်စုံ ရိပ်မြုံမွေ့
တွေ့ဖူးပါစ ။
သူ့ရေမြေ အမြင်ခရီး
အထင်ကြီး အလှထင် ၊
ကိုယ့်ရေမြေ သဘာဝ
အလှတော့ မမြင် ။
တောတောင်စမ်း ပင်လယ်ပြင်
တို့ရပ်ခွင် အလှထူး ၊
သာစွမြေ ဂုဏ်တွေမောက်
ဝမ်းမြောက် ကြည်နူး ။

Title: လွမ်းရိပ်ည
By: ဇာနည်
လရိပ် ညရိပ် ၊ နှင်းယိုဖိတ်
နှမရင်ထိတ် ၊ ဘူးစင်ရိပ်
လ မီးခွက်ချိတ် ၊ တောစွန်ရိပ်
ညဦးတိတ်ဆိတ် ၊ ကြောက်သည့်စိတ် ။
မောင့်အရိပ်မျှော် ၊ လာလမ်းပေါ်
ရင်ထဲဟစ်ခေါ် ၊ လွမ်းစိတ်ဖော်
ဘယ်ရိပ်ကိုမျှော် ၊ ဘယ်ဆီပျော်
ခုထိမပေါ် ၊ သန်းခေါင်ကျော်
အဝေးမျှော်ကြည့် ၊ ရင်ဖိုမိ
အဖော်မရှိ ၊ တွေးတောသိ
နှလုံးသားထိ ၊ မျက်ရည်ပြည့်
သောကနှောင်ငြိ ၊ ချစ်ဝန်ပိ ။
ပန်သည့်ပန်းတွေ ၊ ဖြုတ်လွှင့်ချွေ
မေ့ပါးရစ်ခွေ ၊ နံ့သာတွေ
စိတ်ကောက်ဖျက်ချေ ၊ ကျမျက်ရည်
သူမလာပေ ၊ ဖြေမပြေ ။
လရိပ် ညရိပ် ၊ နှင်းယိုဖိတ်
နှမရင်ထိတ် ၊ ဘူးစင်ရိပ် ။

Title: ဤလူ့ဘုံ
By: ဇာနည်
အဝိဇ္ဇာ
စိတ်တဏှာ ထွေပြားလို့
ထိတ်စရာ အဖြေများနှင့်
အရိပ်ပမာ မနေမနား
ရှည်လျားခဲ့ သံသရာ ။
အမုန်းအချစ်
သုံးဆယ့်နဲ့တစ် ဘုံတစ်ခွင်၌
အဆုံးမဲ့အနှစ် မကြုံခင်ပေါ့
မရုန်းဖွဲ့အပြစ် ကတုန်ကယင်နှင့်
ဆုံအသွင် ခြားရဟတ်လိုပါ့
စုံအလင် အသွားမရပ်
လှည့်ပတ်ရှည်ကြာ ။
အနှစ်ရှာရင်း
အပြစ်အနာကင်း စိန်ရတီသို့
အစစ်ရတနာသင်း အချိန်မီပေါ့
သစ္စာအလင်း ထိန်ထိန်ကြည်လို့
တိမ်ပလီ အနုအရွလွှမ်းပါတဲ့
လူ့ဘဝလမ်း လျှောက်လှမ်းရာ
ကံကြမ္မာ စံရာကောင်း ။
တစ်ထောက်စခန်း
အရောက်လှမ်းလျှင် မကွယ်ထောက်ပါဘူး
အကောက်အကြမ်းနှင့် အဝယ်မကြောက်လျှင်ဖြင့်
အောက်လမ်းတစ်ခွင် အလွယ်ရောက်ပေလိမ့်
တကယ်လျှောက်လျှင် အထက်စခန်းမှာလည်း
တက်လှမ်းလို လမ်းသာတဲ့စနစ်တွေနှင့်
တတ်စွမ်းသလို မှန်းစရာအနှစ်ကိုလ
မဂ်လမ်းဆို ချမ်းသာအစစ်ဟာမို့
စွန်းအပြစ် အနွမ်းအဟောင်းမှာ
ညွန်းတစ်ထစ် စခန်းမပြောင်းတယ်
ကွယ် ထွန်းသစ်လမ်းကြောင်း ။

Title: ကဗျာပါရဂူ
By: ဇာနည်
စာပေဂုဏ်မြောက် ၊ ထွန်းတောက်တစ်ဆူ
ပညာသိပ္ပ၊ ကဗျာ့ပါရဂူ
တံခွန်လွှင့်ထူ ၊ တလူလူလွင့်မြူး
မြည်ဟိန်းရွှေစည် ၊ ဂုဏ်ဝင့်ထည်
မန်လည်ထေရ်ရှင် ထူးသည်နှင့်လေး ။
ဘဝညွန့်ဖူး ၊ ထွဋ်ဦးရည်စိတ်သန်
စာပေပိဋကတ် ၊ ပရိယတ်အခြေခံ
မပြတ်သင်အံ ၊ လျင်မြန်ဉာဏ်စွမ်း
ကျမ်းကြီးကျမ်းငယ် ၊ အသွယ်သွယ်
ဖြိုးကြွယ်တတ်သိ ကျွမ်းသည်နှင့်လေး ။
သာသနာ့ဝန်ထမ်း ၊ အံ့မခန်းမြတ်ပါရမီ
ကဗျာဉာဏ်ကွန့် ၊ ဖူးညွန့်ဝေဝေစီ
မာဂဓ ဘင်္ဂလီ နာဂရီ သီဟဠ
သာသန္တရစုံလင် ၊ ကျမ်းဗေဒင်
စွမ်းအင်စွယ်စုံ လှသည်နှင့်လေး ။
လောကဓမ္မ ၊ မကာရနွယ်ဝင်
သာသနာ့အတွက် ၊ ထက်မြက်ဂုဏ်စွမ်းအင်
ကျမ်းပေါင်းစုံလင် ၊ မြော်မြင်တွေးဆ
အမျိုးဘာသာ ၊ ထွန်းလင်းဖြာ
လင်္ကာသီကုံး လှသည်နှင့်လေး ။
င ဥ န မ တ ပ သံတူ
ရှောင်ကြဉ်ကြပ်မတ်၊ မစပ်မယူ
ကျွမ်းကျင်သည့်မူ ၊ သူမတူအစွမ်း
ပါဒအညီ ၊ သောင်းနှင့်ချီ
ဖွဲ့သီအံ့ဖွယ် လွှမ်းသည်နှင့်လေး ။
ရွှေကျမ်းအမြတ်၊ မဃဒေဝလင်္ကာသစ်တဲ့အမည် ။
တင့်ဆန်းအစပ်၊ အလှအပအစဉ်သာအနှစ်ဖွဲ့ခဲ့ပြီ ။

Title: ရနံ့သင်းသည့် မနှင်းဆီ
By:
အသွင်ရှုမငြီး
မောင်ကြီးနှမ ၊ မနှင်းဆီရေ ။
လိုက်ဖက်မယဉ် ၊ အမြင်ထူးဆန်း
ဘဝတစ်ခွင် ၊ အသစ်ဆင်မှန်းလို့
အလှထင်၊ ဝတ်ဆင်မြန်းသမို့
ပန်းဘဝဂုဏ်လို့ ထင်သလားကွယ် ။
အမြင်မတော် ၊ ဟိုပေါ်သည်ခွဲ
ရမ္မက်ထူ မြုသည့်ပွဲသို့
မရှက်မူ လူကြည့်ရဲမှ
ထူးကဲအလှလို့ ထင်သလားကွယ်။
ဘဝဟန်မူ
သူမတူအောင် ယဉ်လှတယ် ။
ဘဝအတွက်
အရှက်လုံခြုံ ဝတ်ခဲ့တယ် ။
ဘဝစရိုက်
လိုက်ဖက်အညီ ဆင်ခဲ့တယ် ။
ဘဝဓလေ့
ကြည်မွေ့အသွင် တင့်ခဲ့တယ် ။
ဘဝလှိုင်ကြူ
ကိုယ့်မူကိုယ့်ဟန် လိုက်ဖက်တယ် ။
အလိုလေ့အိုင်
သူ့အသွင်ကို ခဝါချလို့
ကိုယ့်အယဉ်မှာ ပနံရသမို့
မချို့အစဉ်လာ ဂါရဝတို့
သဘာဝရိုးရာ အလှပိုင်လေး ။

Title: ရှက်ဖွယ်ခရီး
By: ဇာနည်
ဤဇမ္ဗူ
လူ
သူမတူ အမြတ်ဆုံး ၊
သတိတမံ
ဉာဏ်
အသိမှန် အမြင်တိုး
ဖွံ့ဖြိုးသည့်နှုန်း ။
လောကဘုံ
ယုံ
အတ္တခြုံ မာနမွေ့ ။
သံသရာ
ကြာ
ဖန်တစ်ရာ မောဟိုက်ညည်း
ခရီးကောက်ကွေ့ ။
လောဘထူ
မူ
ဒေါသဆူ မောဟကန်း ။
သံယောဇဉ်
ငင်
တစ်ပင်ကို တစ်မျှင်ပတ်
ဖြက်မရညစ်နွမ်း ။
သမုဒယ အိမ်
လိမ်
မတည်ငြိမ် ရှုပ်ယှက်ခတ် ။
ငါ့ကိုငါ
ညာ
ကာလကြာ နှောင်ရစ်ကြိုး
တိုးလို့ရစ်ပတ် ။
လူ့ရပ်ရွာ
ငါ
ကိုယ်ကျိုးသာ ရှာမပြီး ၊
များကျိုးဆောင်
ရှောင်
ဤလူ့ဘောင် အမှောင်ဆက်
ရှက်စရာခရီး ။

Title: ငြိမ်းချမ်းရှင်
By: ဇာနည်
နိုင်ငံတော်တွင်
ကျော်စောထင်ရှား ၊ မှူးမတ်များနှင့်
မြင့်မားစွမ်းဘိ ၊ ပညာရှိသည့်
တတ်သိအဆူဆူ ၊ ရဟန်းလူတို့
ညှိယူဆွေးနွေး ၊ စိတ်မအေးသည်
ပျံ့မွှေးလှပ ၊ ပြည်အင်းဝက
ပထမမင်းခေါင် ၊ စိုးထိတ်နှောင် ။
ဟံသာဝတီ ၊ နေပြည်မဟာ
ရာဇာဓိရာဇ် ၊ ဖွင့်လှစ်အင်အား
စွမ်းပကားထက်မြက် ၊ စစ်ကိုင်းဘက်၌
ရဲမက်ခိုင်မြဲ၊ တပ်ကြီးစွဲ၍ ။
စကြိုသူမြတ်
တတ်သိရဟန်း ၊ နှုတ်ရည်စွမ်းဖြင့်
အေးချမ်းဖွယ်ရာ ၊ မေတ္တာစာကို
မဟာဓမ္မရာဇ် ၊ ဧကရာဇ်တစ်ဆူ
ဆင်ဖြူသခင် ၊ မြော်မြင်ကြီးမြင့်
ဘုရင့်ထံသို့ ၊ ဆက်သပို့သော် ။
မဟာဓမ္မရာဇ်
အားသစ်ရွှင်လန်း ၊ ကြည်စိတ်ဝမ်းနှင့်
ငြိမ်းချမ်းကြည်ဖြူ ၊ တရားမူတို့
သည်းအူအေးမြ ၊ ရွှင်အားရလျက်
ဒေါသကင်းစင် ၊ မေတ္တာငင်၍
အရင်ဂုဏ်ဒြပ် ၊ စကြိုမြတ်ကို
ဆည်းကပ်ဝမ်းလှိုက် ၊ အာရုံစိုက်လျက်
ဦးခိုက်ပူဇော်ခဲ့လေသည်။
လောဘဒေါသ
မောဟစရိုက်၊ မှောင်မိုက်ကြမ်းတမ်း
စစ်လမ်းဖွင့်လှစ် ၊ မဟာဓမ္မရာဇ်ကို
မေတ္တာဖြန့်ဝေ ၊ နူးညံ့စေသည့်
အေးစေမြစေ ၊ ငြိမ်းချမ်းစေသည့်
စာပေတတ်ကျွမ်း၊ နှုတ်ရည်စွမ်းဖြင့်
အံ့မခန်းနှလုံးရည် ၊ ရဲသွေးပီသည့်
ချစ်ကြည်ရေးဆို ၊ စွမ်းအားချိုသည့်
စကြိုမြတ်ရဟန်း ၊ အမှောင်လမ်းဝယ်
ငြိမ်းချမ်းရောင် ထွန်းလင်းခဲ့၏ ။

Title: ရွှေရပ်မြေ
By: ဇာနည်
တို့မြန်ပြည် နယ်အနှံ့
မြေပြန့်နှင့် တောင်ပေါ်ဆီ
မှန်းမျှော်လို့ရည် ။
ကျောင်းပြသာဒ် ဇရပ်စေတီ
နေခြည်မှာ ရွှေရည်လွှမ်း ။
တောင်ထိပ်ဆို ထွတ်ဘုံဦး
ထူးလှအမြင်ဆန်း ။
တို့မြန်ပြည် နယ်အနှံ့
မြေပြန့်နှင့် တောင်ပေါ်ဆီ
မှန်းမျှော်လို့ရည် ၊
လယ်ယာကိုင်း ရှုတိုင်းညီ
နေခြည်မှာ ရွှေရည်လွှမ်း ။
ကောက်သီးနှံ အလျှံပြည့်
ရှုကြည့်အမြင်ဆန်း ။
တို့မြန်ပြည် နယ်အနှံ့
မြေပြန့်နှင့် တောင်ပေါ်ဆီ
မှန်းမျှော်လို့ရည် ။
သွေးသားရင်း မေတ္တာရှည်
နေခြည်မှာ ရွှေရည်လွှမ်း ။
အကြင်နာ ဓလေ့စရိုက်
နှစ်ခြိုက်အမြင်ဆန်း ။
တို့မြန်ပြည် နယ်အနှံ့
မြေပြန့်နှင့် တောင်ပေါ်ဆီ
မှန်းမျှော်လို့ရည် ။
သဘာဝအား အလှတည်
နေခြည်မှာ ရွှေရည်လွှမ်း ။
ရွှေရပ်မြေ ရွှေလူမျိုး
ဘုန်းတန်ခိုးပွင့်လန်း ။

Title: ငယ်ဘဝ
By: ဇာနည်
ဇရာရွယ် ညောင်းပြီမို့
ငယ်ပေါင်းရယ်တို့ လွမ်းသလို
တွေးမိတိုင်း ရင်ဖိုသည်
ရွယ်နုပျို ပညာရှာတဲ့
ဇာတိရွာကျောင်းက
ငယ်ဘဝကိုလေး ။
အရုဏ်ငယ်တတ်စ
နိုးထတူပြိုင် ၊ သံမြိုင်မြိုင်နှင့်
တိုင်ဆိုဝတ်ပြု ၊ ကြေးစည်ကိုထု၍
ဆွမ်းဝတ်ပြုမှန် ၊ သန့်ရှင်းရန်တို့
စာအံစာကျက် ၊ ဆွမ်းခံထွက်နှင့်
အဆော့မက်ကစား ၊ ဆရာတော်ဘုရားက
ထောင်နားမစိုက် ၊ ကြိမ်နှင့်ရိုက်ခဲ့
ပြေးလိုက်လွှားလိုက် ၊ နှစ်ခြိုက်ပျော်ပါး
ဘုန်းကြီးကျောင်းသားဘဝ ၊ မွှေးချိုမြကို
မေ့မရအတူတူ ၊ ရင်တွင်းမှာဆူတော့တယ်
အလှူပွဲ ရာသီချိန်မှာ
အကြိမ်ကြိမ် ရော်ရည်မှန်းလို့
လွမ်းလှတယ်လေး ။

Title: နွေဦးည
By: ဇာနည်
တိမ်လှိုင်းကြက်ခွပ် ၊ ခေါင်းဖြူဆွတ်၍
ပြာမွတ်ကြည်လင် ၊ မိုးကောင်းကင်ဝယ်
ဘော်စင်ငွေလ ၊ ရွှန်းမြမြ ။
နှလုံးသည်းပွတ် ၊ တွေဝေညွတ်မိ
လွမ်းဆွတ်မျက်ရည် ၊ တွေဝေညွတ်မိ
လွမ်းဆွတ်မျက်ရည် ၊ ဘယ်ဝယ်ဆီသို့
မှိုင်းရီပြာလဲ့ ၊ လေအနွဲ့မှာ ။
နွေဦးတစ်ည ၊ အဲသည်လပေါ့
ဘဝရိပ်ငြိမ် ၊ သောကတိမ်တို့
ပွေလိမ်ရှုပ်ယှက် ၊ အလှပျက်ခဲ့
အိပ်မက်ထစ်ချုန်း ၊ အမုန်းလက်ကမ်း
စမ်းတဝါးဝါး ၊ အလွမ်းဖျားလျက်
ကမ်းပါးစွန်းထိပ် ၊ လရိပ်ပုန်းခို
တိမ်ညိုချိုမြ ၊ မျက်ရည်စနှင့် ။

Title: သည်းခံခြင်းကမ္ဘာ
By: ဇာနည်
မြေကပြော၏
အပြောကျယ်စွာ ၊ ကောင်းကင်ပြာဝယ်
တိမ်လွှာညွန့်ဖူး ၊ တိမ်ဦးလေချို
တိမ်ညိုလှိုင်းစီး ၊ သင့်ခရီး
ရှုမငြီးဝေဆာ ၊ ဤမြေလွှာသို့
ဝဲကာပျံကာ ၊ နားခိုကာနှင့်
သာယာချိုအေး ၊ သင်၏တေးကို
သီကြွေးဆိုကွယ် ၊ အို ငှက်ငယ် ။
ငှက်ကဆို၏
နုပျိုသည့်ဟန် ၊ ငါ့တောင်ပံနှင့်
တိမ်ယံအလယ် ၊ လွန်တင့်တယ်၏
မဖွယ်မရာ ၊ ရွံစရာနှင့်
ခက်မာကြမ်းတမ်း ၊ ဘေးဘရမ်းနှင့်
ငါ့လမ်းပျော်ရာ ၊ ကောင်းကင်ပြာ
သင့်ထံမလား ၊ အို မြေလွှာ ။
ကြည့်စမ်း ကြည့်စမ်း
ရယ်သွမ်းနှုတ်ချို ၊ မြေကဆို၏
ငါ့ကိုမုန်းသူ ၊ ချစ်သောသူတို့
ငါ့ကိုဟန့်သူ ၊ လန့်သောသူတို့
ငါ့ကိုမြှောက်သူ ၊ ကြောက်သောသူတို့
ဘယ်သူဘယ်ဝါ ၊ ဘယ်မူရာတို့
သူငါမခွဲ ၊ သည်းခံမြဲ
ရှောင်လွှဲမရ ၊ သင်္ခါရ ။
ခေါင်စွဲမချ ၊ တစ်နေ့ကျ ။
ခန္တီမေတ္တာ ဗရပွ ။

Title: မြင့်မြတ်နှလုံးသား
By: ဇာနည်
ရွှေစက်တော်မှ
ဖူးမြော်ရွှင်လန်း ၊ အပြန်လမ်းဝယ်
ပုခန်းမြို့ဝင် ၊ ရွှေဥမင်ဟု
ထေရ်ရှင်အကျော် ၊ ဆရာတော်သို့
ရည်မျှော်ဆုံတွေ့ ၊ ကျင့်မြတ်မွေ့လျက်
ချမ်းမြေ့းဂုဏ်ရည် ၊ စိတ်ဝမ်းကြည်သည်
တောင်ဖီလာအကျော် ဆရာတော် ။
ခရီးလမ်းကြုံ ၊ နှစ်ပါးဆုံ၍
ရိပ်မြုံချမ်းမြ ၊ ရွှင်အားရလျက်
ဖွင့်ဟနှုတ်ချို ၊ စကားဆိုသော်
နှစ်လိုဖွယ်ခင်း ၊ နှီးနှောခြင်းဖြင့်
ပွင့်လင်းရိုးသား ၊ ကျမ်းစာများကို
ရေးသားသည့်မူ ၊ ကျမ်းနှစ်ဆူဟု
ညှိယူလေဘိ ၊ တိုက်ဆို်ငကြည့်လျှင်
တပည့်တော်ကျမ်း ၊ နောင်ရှည်လမ်းတွင်
ပင်ပန်းခက်ဖွယ် ၊ အနက်ကျယ်၏
တတ်လွယ်သည့်လမ်း ၊ အရှင်ကျမ်းသာ
မှီငြမ်းထည်ဝါ ၊ သင့်မြတ်စွာဟု
ဖီလာအကျော် ၊ ဆရာတော်သည်
မျှော်ခေါ်ရွှင်လန်း ၊ မိမိကျမ်းကို
စိတ်ဝမ်းကြည်လင် ၊ စေတီရင်၌
မီးတင်ပူဇော်ခဲ့လေသည် ။
တောင်ဖီလာဟု
ကျမ်းစာစီရင် ၊ ထေရ်အရှင်
မြော်မြင်ဂုဏ်ဒြပ် ၊ စိတ်မွန်မြတ်နှင့်
အတ္တမာန ၊ မစ္ဆရိယတို့ ၊
ကင်းပစေတနာ ၊ သာသနာဝယ်
ရှည်ကြာသယ်ပိုး ၊ ရည်မျှော်ကိုးလျက်
ကောင်းကျိုးထွန်းပ ၊ တိမ်စင်လသို့
လောကပြုနိုင်ခဲလေစွ ။

Title: ရမ္မက်ခရီး
By: ဇာနည်
တစ်နေ့ တစ်နေ့ရယ်နှင့်
တစ်ရွေ့ရွေ့လှမ်းခဲ့သည်
မောဟိုက်နွမ်းပြီ ။
တစ်ရက် တစ်ရက်ရယ်နှ၍့်
အသက်ကြီး မခိုင်ကျည်
မှိုင်းမှုန်ရီ ဆည်းဆာရောက် ။
တစ်ပတ်တစ်ပတ်ရယ်နှင့်
အထပ်ထပ် ရစ်ပတ်နှောင်
ဖြတ်မရအောင် အမိုက်ကြိုးရယ်တို့
အတ္တမှောင် စရိုက်ဆိုးတွေနှင့်
ကိုယ်ကျိုးအတွက် အရှက်နည်းပါဘိ
အလိုဆိုးဖက် ရမ္မက်ကြီးတယ်
ကွယ် ခရီးကွေ့ကောက် ။

Title: ဧည့်သည်တွေ
By:
ပြိုင်လိုသဖြင့် ၊ နိုင်လိုအကျင့်
အခွင့်မာန်ထူ ၊ သခင့်ဟန်မူ
မကြည်ဖြူရက်စက် ၊ မညီတူ ပက်စက် ။
လောကမာန်တင်း ၊ ဒေါသထန်ပြင်း
အနှစ်ကင်းခဲ့သည် ၊ ချစ်ခြင်းဖွဲ့မသီ
ညီမျှခြင်းအခွင့် ၊ သည်အလှ အလျဉ်းမချင့် ။
လောဘရမ္မက် ၊ သောကမထွက်
အတက်အဆင်းမှာ ၊ အရှက်ကင်းစွာ
အကြင်နာမူမရှိ ၊ အစဉ်လာယူမညှိ ။
လောကဇာတ်ခုံ
လူ့ဘုံဘဝ ၊ ကြုံဆုံကြသည်
ခဏတွေ့သည့် ဧည့်သည်တွေ ။

Title: ပန်းတို့ဇာတ်ခုံ
By: ဇာနည်
မြူးအဖုံဖုံ
အဖူးအငုံ ပွင့်ပုံလှပါဘိ
အမြူးအစုံ တင့်ဂုဏ်ကြွတယ်
အသင့်ဆုံကြ စခန်းရိပ်မြုံ ။
ရာသီအလိုက်သာပ
ခါမီအကိုက် ဖြူပြာဝါနဲ့
ဌာနီအကြိုက် ပျူငှာစွာကွဲ့
သာကြည်စရိုက် မူရာဇာချဲ့
သူသူငါ သင်းထုံလွှမ်းတယ်
မငြူစူပါ အဆင်းဂုဏ်စွမ်း
ပန်းတို့ဇာတ်ခုံ ။
ကိုယ့်ဂုဏ်တက်အောင်လို့
သူ့ဂုဏ်ဖျက်ကာ မနာလိုနှင့်
ဗျာပိုကာ အပျက်မနောတွေတို့
ငါဆိုငါ ရတက်ဇောမှာ
မာနသဘော လောကဘဝပုံ
မခိုလှုံ စင်ကြယ်ဘိ ။
အခြေအနေ
ရေမြေနေ အခါသင့်ရင်ဖြင့်
မတွေဝေ အလွှာတင့်ပါလို့
ဖူးပွင့်ငုံ အလှဆန်းတယ်
ပန်းတို့သတ္တိ ။

Title: စရိုက်ဖြူ
By: ဇာနည်
ရွာတောင်ပိုင်းက ဘကြီးမောင်
အိမ်တစ်ဆောင် အသစ်ဆောက် ။
စည်းလုံးညီ ရွာသားတိုင်း
ဝိုင်း၍ ပြီးမြောက် ။
ရွာလယ်လမ်း ဗွက်တွေထူ
လုပ်အားကူ အတူတူပေး ။
ကျေပွန်စွာ တာဝန်သိ
ရွာ၏ ရှေ့ရေး ။
ရွာဦးဘုရား ရင်ပြင်ပေါ်
တူပျော်ပျော် သန့်ရှင်းမှု ။
စေတနာ သဒ္ဓါပွား
လုပ်အားပေါင်းစု ။
ပေါင်းစည်းအား ညီတညာ
တို့ရပ်ရွာ သာ နာရေး ။
ရပ်လုံးကူ ရွာလုံးဝိုင်း
တွေး တိုင်းရင်အေး ။
အရာရာ ကူညီမှုနှင့်
လုပ်အားထု စဉ်အလား ။
ကြည်မွေ့ဖွယ် မေတ္တာငွေ့
တို့ဓလေ့ဘာသာ ။
အဓမ္မမှု အလျှင်းမပါ
စေတနာ ဝေဖြာကဲ ၊
စရိုက်ဖြူ တစ်မူခြား
လုပ်အားဖြင့်နွဲ ။

Title: အလှမိုးဦး
By: ဇာနည်
တောင်တန်းမြင့်မား တောင်အထွတ်
မိုးတိမ် သင်တိုင်းဝတ် ။
တောင်ခိုးလွှတ်၍ ဖွေးဖွေးဖြူ
ရောယှက် မိုးနှင်းမြူ ။
ယာမီးခိုးအူ ဖြူပြာမှိုင်း
ကောင်းကင် ပင်လယ်လှိုင်း ။
ငွေဗျိုင်းတစ်အုပ် ခရီးနှင်
လေညင်း ပန်းနံ့လွင် ။
သည်ဝန်းကျင် အလှထူး
ချမ်းမြေ့ စိတ်ကြည်နူး ။

Title: ဝတ်နှင့်ဝဋ်
By: ဇာနည်
ကျေးဇူးဂုဏ် အနန္တ
မိဘတို့အပေါ် ။
မရိုသေ အလေးမထထား
ဝတ္တရား ပျက်ချော် ။
အသိမကျင့် မချင့်မျှော်
ဘဝမော် အနေရဲ ။
မေတ္တာကို လျစ်လျူပြု
တွေးရှုထိုပွဲ ။
ကံကြမ္မာ မငဲ့စောင်း
အလှည့်အပြောင်း မြန်ဆန် ။
ရတနာ သမီးသားက
စည်းခြားမူဟန် ။
လျစ်လျူရှု မနာခံ
ရင်တွင်းထန် ဝေဒနာစွဲ ။
သည်အမှောင် ရှောင်မလွတ်
ဝဋ်တို့အမြဲ ။

Title: လှစမ်းပါ မစံပယ်
By: ဇာနည်
စရိုက်ညီ ဆင်ယင်သပါလို့
ခင်ခင်နှမ မစံပယ်
မြင်မြင်မဝ အလှကြွယ်သည်
ဘဝနယ် အသွင်တင့်၊
ရိုးရာဓလေ့ စနစ်တည်ကာ
ခေတ်အမီ ဆန်းတဲ့ဂုဏ်မြင့်
အရှက်အကြောက် လူ့တစ်ခွင်မှာ
သူ့အသွင် အမြင်မတင့်
အတုမြင် မယှဉ်သင့်လို့
အစဉ်သဖြင့် လိုက်နာ၊
ရိပ်အလွှာစခန်း ဘုံသင့်ပါလို့
စွမ်းဟုန်မြင့် ဖူးပွင့်ဝေဆာ ၊
အလှတရားတို့ ပြည်ရွာမှာ
မချို့ညီစွာ မျိုးမပျောက်ဖို့
စိုးကြောက်ပါ့ ပန်းဒေဝီ
လန်းဆန်းဝေစည် ၊
ချိုကြည်ပြုံးလို့ အလွှာနှုန်းမီအောင်
ကမ္ဘာထုံးတည်အောင် လှစမ်းပါ့လေး ။

Title: တို့ဂုဏ်ရည်
By: ဇာနည်
ဓမ္မ အဓမ္မ ၊ နည်းလမ်းကျသည့်
ဓမ္မအစစ် ၊ တရားချစ်၏ ။
အဖြောင့်အကောက် ၊ တွေ့ကြုံနှောက်သော်
အကောက်မသုံး ၊ ရွံရှာမုန်း၏ ။
သည်းခံမေတ္တာ ၊ ကိုယ်ချင်းစာလျက်
ကြင်နာစရိုက် ၊ ကူညီလိုက်၍
အ, လိုက်သည်တော့ မထင်နှင့် ။
ထိပါးချောင်းမြောင်း ၊ ရန်မူစောင်းသော်
ဦးခေါင်းမော့မော့ ၊ ရင်ကိုကော့သည်
သွေးပျော့သူတော့ မဟုတ်ပေ။
သွေးသားအစစ် ၊ အမျိုးချစ်၍
ဆိုးညစ်အငွေ့ ၊ ရင်ဆိုင်တွေ့သော်
ငုံ့၍မခံ ၊ ဇာတိမာန် ။
တည်ကြည်ရိုးသား ၊ ကိုယ်စွမ်းအားနှင့်
စိတ်ထားဖြောင့်မတ် ၊ အနေတတ်သည်
မြင့်မြတ်ကိုယ်ကျင့် ၊ ဘဝတင့်၏ ။
ရာသီမျှဝေ
ရေမြေသဘာဝ ၊ ငြိမ်းအေးမြ၍
ထွန်းပမြင့်မား ၊ ဂုဏ်ထင်ရှားခဲ့
ထူးခြားနှိုင်းဆ ၊ ဝိသေသနှင့်
အလှစုံညီ ၊ တို့ဂုဏ်ရည်
ဘဝထုံကြည် ၊ တို့ဂုဏ်ရည် ။

Title: နွေကြိုပန်း
By: ဇာနည်
တုတ်တုတ်ဗြုန်းရယ်တဲ့ စည်ဗြောသံ
နွေအဝင် ရှင်ပြုပွဲတွေက
နွှဲခြိမ့်ခြိမ့်ညံလေ့ ။
ချောင်းဆည်မြောင်းရေနှင့် ပြည့်ဖြိုးလျှံ
လယ်ယာမြေ ဝင်ငွေထူးတယ်
မြူးသွက်သွက်ဟန်လေ့ ။
ရှုလိုက်တိုင်းသာပ သည်ဝန်းကျင်
အညာနွေ ပူပူအိုက်ကို
သစ်ပင်တွေ ထူထူစိုက်တယ်
ဖိုးထိုက်သည့် အစဉ်လေ့ ။
စိတ်ကူးထဲက အိပ်မက်အသွင်
ဖန်ဆင်းရှင် ဘက်စုံလွှမ်းပါလို့
သည်ဝန်းကျင် အခက်မကြုံစွမ်းတယ်
ပန်းလှလှဆင်သလေ့ ။

Title: ချိန်မနှောင်းမီ
By:
မရပ်သမျှ အစုံ
သတ္တဘုံ အရှိဟန်သဘောမှာလေ
အတ္တခြုံ မသိဟန်နှောပါလို့
အသိဉာဏ် မနောမြင့်လို့ လူ ။
သံသရာ
ဉာဏ်အလွှာ ကုသိုလ်အကြောင်းတွေကြောင့်
မြန်မကြာ သူ့အဆိုမဟောင်းပါဘူး
ကံကြမ္မာ ယခုလိုကောင်းတယ်
အသစ်အဟောင်းနယ် အနုသယတွေနဲ့
နှစ်ထောင်းဖွယ် တုမမျှ
လူ့ဘဝလူ ။
အရတော်စွာ
နှစ်ဆမျှော်ကာ အနုအသစ်တွေနဲ့
ခဏပျော်စရာ အတုအစစ်စုံလို့
အလှဖော်ကာ ယခုခေတ်မှာဖြင့်
ဘဝမော်စရာ လူ့အဖြစ်ကို
အားသစ်လို့ ဉာဏ်ဖွေကူ
အညွန့်တလူလူ တက်နိုင်စွမ်း ။
အဆင့်မတူမူ ထက်မြိုင်နန်း ။
မကောင်းမှုရှောင်
ကောင်းမှုဆောင် စိတ်အဖြူနဲ့
မနှောင်းလူ့ဘောင် နိမိတ်ယူလို့
အကြောင်းပြုခေါင် နိဗ္ဗူခရီးကိုကွယ်
နီးဖို့လျှောက်လှမ်း ။

Title: မိုက်အမှောင်မှား
By: ဇာနည်
ကျေးဇူးရှင် ဂုဏ်အမြတ်
မပေးဆပ်နေပါလေ ။
အပြစ်ဆို ဂုဏ်အထွတ်
ကျေးမစွပ်သင့်ပေ ။
စိတ်ရိုင်းနှင့် ဂုဏ်ဖျက်ချေ
ညစ်ပေပေ စရိုက်ခင်း ။
နွေကန္တာ ဘဝခရီး
မီးသို့ ပူပြင်း ။
အသိဖွေ
အမိမြေ သဘာဝအားနှင့်
အလှတရား ပေါပြည့်စုံ ။
ဘဝဟန်
အလှမှန် အားသစ်မွေး
အေးရိပ်ခုံလှုံ ။
အဓိကရ
အမိအဖ သည်ရိပ်မြုံ
ကျေးဇူးဂုဏ် နင်းချေဖဲ့ ။
အဖျက်သည်းထန်
ပျက်စီးရန် ဟိုမှာအဝေးက
ဖျက်ဆီးဉာဏ် မလိုတမာ အတွေးနှင့်
ညစ်ထေးအမြင် မဆင်ခြင်အမှား
သနားမိပါရဲ့ ။

Title: လှရိပ်အညာ
By: ဇာနည်
ဖွံ့ဖြိုးစည်သာ
တို့အညာလော ၊ တို့အညာလော ။
ဟုတ်တည်းငယ်ချင်း၊ ငယ်ချင်း ၊
ဟုတ်တည်း ဖော်ချင်း ၊ ဖော်ချင်း ။
ရှုခင်းသာယာ
တို့အညာ ၊ တို့အညာ
စိမ်းလန်းခရိုင် ၊ မိုးငွေ့လှိုင်
စိမ့်မြိုင်သာမော ၊ ကြည်မွေ့ဖွယ် ၊
ခွန်အားစုပေါင်း ၊ ကန်သွယ်ချောင်း
ဆည်မြောင်းစုံလင် ၊ မြစ်ရေတင်
ရေပြင်ဖွေးတော့တယ် ၊ ဖွေးတော့တယ် ။
ရာသီမလပ် ၊ ခါမိထပ်
သီးညှပ်မညှိုး ၊ ဝင်ငွေတိုး
ဖွံ့ဖြိုးရိက္ခာကြွယ် ၊ ရိက္ခာကြွယ် ။
မြို့နှင့်ကျေးလက် ၊ ခရီးဆက်
ကူးယှက်ဖြောင့်တန်း ၊ လွယ်ကူလှမ်း
လမ်းပန်းချောမွေ့တယ် ၊ ချောမွေ့တယ် ။
တောတောင်ဝန်းကျင် ၊ စိမ်းစိုလွင်
ယာပြင်မြလူး ၊ ကျေးငှက်မြူး
အထူးသာမောဖွယ် ၊ သာမောဖွယ် ။
စည်ဗြောသံလွင် ၊ နယ်တစ်ခွင်
ကြည်လင်အေးချမ်း ၊ ပေးလှူဒါန်း
ရွှင်လန်းကြည်နူးဖွယ် ၊ ကြည်နူးဖွယ် ။
ဖွံ့ဖြိုးစည်လာ ၊ တို့ရပ်ညာ
အခါလည်းသင့် ၊ ဂုဏ်ကြီးမြင့်
အခွင့်သာလှတယ် ၊ သာလှတယ် ။
စခန်းအညာလော ၊
လန်းဖြာလော ၊
အစွမ်းသာလော ။

Title: ရနံ့မွှေး
By:
ဘေးရန်ကင်း ၊ ရင်တွင်းအေးမြလို ၊
ဝန်တိုစိတ် ၊ ဖိနှိပ်အမှားကို ။
ကိုယ်ဂုဏ်တင့် ၊ အဆင့်မြင့်စေလို ၊
မနှိမ့်ချ ၊ ထွန်းပသူ့ဂုဏ်ကို ။
အလှတိုး ၊ ကိုယ်ကျိုးပြီးစေလို ၊
ရွက်ဆောင်ထမ်း ၊ ဆောင်စွမ်းများတွက်ကို ။
ဆင်းရဲဘေး ၊ ကင်းဝေးချမ်းသာလို ၊
မငဲ့စောင်း ၊ မကောင်းကြံမှုကို ။
ကိုယ့်ဘဝ ၊ အလှပန်ဆင်လို ၊
အစွမ်းဖက် ၊ ဖျန်းပက်မေတ္တာကို ။

Title: ပြည့်ရတနာ
By: ဇာနည်
လူမျိုးတစ်မျိုး
အသွင်မညှိုးသည် အဆင့်အတန်း
ဖြတ်သန်းသည့်ရတနာ ။
ဂီတစာပေ
ဖြာဖြာဝေ အစဉ်တွေးရှု
သဘင်တေးအနု မတုမပ
ယဉ်ကျေးမှု အနုအရွ
သုခုမ အနုပညာ ။
ရှေးပဝေသဏီ
အခြေတည် ဂုဏ်ထင်ရှား
မြင့်မားစွာ လက်ဆင့်ကမ်း
ဆောင်ရွက်ထမ်း တို့ပြည်ရွာ
ရတနာ ကိုယ်ပိုင်ရှိ ။
သူ့ရပ်ဟန် အထင်တစ်မျိုး
အတုခိုး ပုံထူထပ်
မဆက်မစပ် စရိုက်မတူ
ရိုးရာမူ ဟန်တွေပျောက်ရင်
စိုးကြောက်ပူမိ ။

Title: လွမ်းရသူ
By: ဇာနည်
ရင်အနှစ်
ငယ်ချစ်ဖော်ကျွမ်း ၊ လွမ်းရတဲ့သူရေ။
မြူနှင်းဇာလွှာ ၊ ပင်ခြုံလွှမ်း
မှိုင်းဝေသီ ပြာရီသန်းတဲ့
တောင်တန်းအလှ ရှုမောဖွယ် ။
ကျေးငှက်သံလွင် ၊ မြိုင်ခွင်တောစခန်း
ညှင်းလေပြည် စိမ့်ကြည်စမ်းနှင့်
တောပန်းစုံလှ ရနံ့ကြွယ် ။
ဘယ်ဝယ်ဘယ်ဆီ ၊ မျှော်ရည်လေတိုင်း
လွမ်းမိုးစွေ လွမ်းလေမှိုင်းလို့
ရင်လှိုင်းလှုပ်ခတ် အတွေးနယ် ။
တာဝန်ဆောင်ထမ်း
ရှေ့တန်းခရီး မြူးခဲ့တယ်
ရာသီအကြမ်း
ပင်ပန်းမညည်း နွှဲခဲ့တယ် ။
အဖျက်သရမ်း
အားစွမ်းဖွင့်ပြီး တိုက်ခဲ့တယ် ။
ပြည်သူ့စိတ်ဝမ်း
အေးချမ်းပွင့်သီး မှန်းဆတယ် ။
အလိုလေ့အိုင်
ရှေ့တန်းမြေ မြိုင်ခြေထဲက
စစ်ရေးငင် ရင်ဆိုင်နွှဲရ
လွမ်းရဲသူ လွမ်းပူထဲတယ်
မောင့်အသည်းစိုင်လေး ။

Title: လှေအိုရှင်
By: ဇာနည်
သုံးဆယ်တစ်ဘုံ
လွှမ်းခြုံသရုပ် ၊ နှိုင်းယှဉ်ထုတ်သော်
သမုဒ်ပင်လယ် ၊ ရေပြင်ကျယ် ။
လေပြင်းလှိုင်းပုတ် ၊ ဝဲစုပ်ဂယက်
ရက်စက်ရန်ပေါင်း ၊ မိကျောင်းငါးမန်း
ငါးကြမ်းမျိုးစုံ ၊ တွေ့ကြုံလွှမ်းထူ
ရန်မူဘေးကျမ်း ၊ ခရီးကြမ်းဝယ်
စွဲလမ်းရှည်ကြား ၊ အတ္တငါဟု
ခန္ဓာရုပ်နာမ်၊ လှေသမ္ဗန်ကို
ဘေးရန်ကင်းကွဦ ၊ မြတ်ချမ်းသာသို့
ခေမာကမ်းလှ ၊ လှော်ခတ်ကြလည်း ။
ကိလေသာရေ ၊ မဝင်လေအောင်
လှေပေါက်ကိုသိပ် ၊ လုံအောင်ပိတ်မှ ။
လှေထဲမှာရှိ ၊ စွမ်းအားပြည့်သည့်
ကိလေသာရေ ၊ ပက်ထုတ်လေမှ ။
ဤသို့မဟုတ် ၊ လှိုင်းအပုတ်တွင်
နစ်မြုပ်လှေငယ် ရေပြင်ကျယ်
သံသရာကြော အမှောင်နယ်
ခရီးလမ်းပျောက် ဘယ်ဆီဝယ် ။

Title: ဣန္ဒြေရှင်
By: ဇာနည်
တီးကွက်မြိုင် အငြိမ့်ပွဲ
ခြိမ့်ခြိမ့်သဲ ပျော်ပွဲဆင် ။
အလှအယဉ် ရွှေမင်းသမီး
ရှုမငြီးဖွယ်ပင် ။
မြူးကြွကြွ တေးသံစဉ်
ချိုတေးလွင် ကကွက်မြူး ။
ရွှေပွဲလာ ဘဝင်ခိုက်
နှစ်ခြိုက်ကြည်နူး ။
ဘဝအခြေ သတင်းကြီးတဲ့
ရွှေမင်းသမီး အနုပညာ၊
စွဲမက်ဖွယ် တေးချိုဟစ်
ချစ်သူကိုရှာ ။
နွဲ့နှောင်းသည့် ဟန်မူရာ
အညုအခရာ စွဲဆောင်စွမ်း ။
လူငယ်တွေ ဇာတ်စင်ဘေး
ဟေးဝါးအော်သရမ်း ။
တစ်ယောက်ကို တစ်ယောက်မြှောက်
လက်ခေါက်မှုတ် လက်ခုပ်ဆူ ၊
အကဲပို ဝိုင်းအုံဟစ်
ဟိုခေတ်ခါမူ ။
သည်ယနေ့ စံသစ်ထူ
ပွဲဆူဆူ မူရာတဲ ။
ညီမငယ် ပျိုတင်သိုက်
အားစိုက်သည့်ပွဲ ။
အညုအခရာ ရွှေမင်းသားက
တေးသွားနှင့် ကကွက်ဖော် ။
ဟန်မူရာ အကအလှ
မြူးကြွဖြေဖျော် ။
မမတို့ ဂုဏ်ပင့်မော်
ဇာတ်စင်ပေါ် အလုအယက်တက် ။
မင်းသားကို ပန်းကုံးစွပ်
ဇွတ်တရွတ်မိတ်ဆက် ။
အရာရာ အရှက်ကြီးသည့်
မြန်မာ့သမီး ဣန္ဒြေ ၊
အမူအရာ ယဉ်သိမ်မွေ့
ထူးပေ့ကျက်သရေ
ဘာသာဓလေ့ စရိုက်အခြေ
တို့အမွေ တို့မယိမ်း ။
မာန်အခြေ စံနေတင့်
ကိုယ့်ကျင့်ထိန်းသိမ်း ။

Title: လူ့ဘဝ
By:
စုံသည်တဲ့ စုံသည်၊
ဘဝအခြေ ငွေဓန
ပကာသန ဂုဏ်ထည် ၊
လောဘဇော ကြိုးခိုင်ကျည်
အတောမသတ်ပြီ ဖွေရှာနစ် ။
သောကဝေ မောဟိုက်နွမ်း
ချမ်းသာမစစ် ။
လှသည်တဲ့ လှသည် ၊
ဆင်းရှုပါ အလွှာထောက်
ဂုဏ်မောက်ဝင့်သည် ။
ဝန်တိုစိတ် ဖွဲ့နှောင်ချည်
မနာလိုပြီ ဟန်သရုပ် ၊
ငြိုငြင်ကာ နွမ်းလျလျ
အလှမဟုတ် ။
မြတ်သည်တဲ့ မြတ်သည် ၊
တတ်ပညာ နည်းစုံကျွမ်း
စွမ်းအား ဂုဏ်ထည် ။
ငါမာန မာန်တွေဖိ
ငါဟူသည် အတ္တထပ် ။
မတူဟန် ဒေါသတင်း
အလျှင်းမပြတ် ။
တည်သည်တဲ့ တည်သည်၊
အသိဉာဏ် တုမမျှ
လူ့ဘဝဂုဏ်ထည် ။
အတ္တစွဲ အမြဲရပ်တည်
မိမိသည် မိမိဘဝ ။
များကျိုးဆောင် ရှောင်ကာရှား
လူသားမပီသ ။

Title: မွေးရပ်ပန်းချီ
By:
ဆည်းဆာရောင် တိမ်အတွဲမို့
တိမ်အညွန့် ရောင်စုံခြယ် ။
ရွာဝန်းကျင် တောညိုရိပ်
လွမ်းစိတ်တွေကြွယ် ။
မြူခိုးတို့ ယှက်သန်းနွယ်
ဘယ်ဘယ်ဝယ် မျှော်ရှု ။
ဆွတ်ပျံ့ဖွယ် ညနေခင်း
လေညင်းနော့ညု ။
ထက်ကောင်းကင် မိုးတိမ်နန်း
ဝဲပျံသန်း ငှက်အုပ်တွေ ။
အိပ်တန်းဝင် လှည့်ကာပတ်
ဘယ်ရပ်ဌာနေ ။
တောပန်းနံ့ လှိုင်လှိုင်ဝေ
တောယာမြေ တောင်ယာစခန်း ။
ရှုလေရာ မှိုင်းညို့ညို့
လွမ်းဖို့မျှော်မှန်း ။
လုပ်ငန်းခွင် ယာစခန်းက
အပြန်လမ်း တေးသံချို
ကျီစယ်ဟန် ရယ်သံနှော
တောလုံမပျို ။
ငေးမောမိ ဘာလိုလို
ရင်လှိုက်ဖို ပလွေတေး ။
တောစပ်ဆီ ယာခရိုးက
ချိုးကူသံပေး ။
တက်သုတ်နှင် ဆိတ်သိုးအုပ်တို့
နွားမအုပ် ရွာဝင်ပြီ ။
ခလောက်သံ ငေါက်သံဖုံး
ဖုန်လုံးတပ်ချီ ။
ရွာဦးထိပ် ရေကန်ဆီ
အိုးကိုယ်စီ ရေခပ်ဆင်း ။
ရွာလုံမေ ဟန်ရေးပြ
တောအလှရှုခင်း ။
မွေးရပ်မြေ ခါတစ်ခေါက်
ရွာမရောက် ကြာခဲ့ပြီ ။
အလှမ်းကွာ တစ်နယ်အဝေးက
တွေးဆမှန်းရည် ။
လွမ်းမောစိတ် မှိုင်းဝေသီ
ကိုယ့်ဌာနီ မွေးဇာတိ ။
ချိန်ဆည်းဆာ မွေးရပ်ရိပ်
ဆွေးစိတ်အပြည့် ။

Title: ခေတ်သမိုင်း
By: ဇာနည်
အစဉ်တွေးရှု
ယဉ်ကျေးမှု မျက်နှာစာ ။
နယ်ချဲ့နည်း အသွယ်သွယ်
ပရိယာယ် စွယ်စုံမြောက်
ထိုးဖောက်ဝင်လာ ။
အဆင့်မြင့်သည် အစဉ်လာ
မကွယ်ကာ အသိလျော့ ။
တို့ခေတ်မှာ တို့သမိုင်း
ရိုင်းတော့မပေါ့ ။
ဇာတိမာန် ကိုယ်ခံအားတို့
မြင့်မားလို့ တံခွန်ထူ ။
ဟန်မူပို ဘေးအဖျက်
လက်ခံမယူ ။
ကိုယ့်စရိုက် ကိုယ့်ဟန်မူ
မွှေးပျံ့ကြူ အလှခင်း ။
ဓလေ့အမွေ ခိုင်ခိုင်မြဲ
စွဲချစ်ရင်တွင်း ။

Title: အို ငှက်ကလေး
By:
ဝဠာတိုင်း
ပြာပြာမှိုင်း ကောင်းကင်ပေါ်
တိမ်ပျော်သည့် ငှက်ကလေး ။
အလွှာမရွေး
ကဗျာတေး တချိုချိုနဲ့
ဟစ်ဆိုကာ လေဟုန်ဝဲ
နွှဲပျော်လို့အေး ။
အနွမ်းမတွေး
ဝမ်းရေးမစုံမလင်
ဂုဏ်တင်စရာ ဓနငွေအဆင့်
သင့်မှာဘယ်မရှိ ။
သင်နှင့်ငါ
ဘဝလွှာ အသင့်ဆုံရပ်မှာ
ဂုဏ်ဒြပ် ဓနငွေတို့
ဘဝအခြေ မောဟိုက်နွမ်
လမ်းတူပါဘိ ။
အို ငှက်ကလေးရယ် ။
အခက်မတွေးဖွဘ် အမြင့်ပျံသည့်
သင့်ထံရှိ အတောင်စုံ
ယုံကြည်စွာ လိုချင်လို့ ။
အတောင်ဖွဲ့
အနှောင်မဲ့ ကောင်းကင်ဘုံ
လေအဟန် တေးချိုဟစ်
အားသစ်ပျော်ဖို့ ။

Title: မိုက်
By: ဇာနည်
မှောင်
နှောင်ငြိ
ရှိသည့်အား
မှားမမြင်နိုင် ။
မော
ဇောကပ်
ပတ်နွယ်ရစ်
ကျစ်လျစ်ခိုင်ခိုင် ။
မေ့
ရက်
ပျက်ဖြစ်ယိုင်
ပိုင်ဆိုင်မရှိ ။
မှား
နားရိပ်
စိတ်သောက
တ၍ပူမိ ။

Title: အလွမ်းရင်
By: ဇာနည်
ဆောင်းနှောင်းနွေဦး ၊ မြောက်လေမြူး
ကြည်နူးဖွယ်ရာ ၊ နှင်းငွေ့ဖြာ ။
ချစ်သူနှစ်ဦး ၊ တွေ့ဆုံမြူး
ရွာဦးကန်သာ ချိန်ဆည်းဆာ ။
စစ်မြေရှေ့တန်း ၊ မောင်ကြီးလှမ်း
အလွမ်းတမ်းတ နွမ်းရမှာ ၊
ဘေးရန်ကင်းပ ၊ ဆုပန်သ
နှမမေတ္တာ ပို့နေမှာ ၊
တောင်တန်းမှိုင်းရီ ၊ လွမ်းဝေသီ
စစ်ချီလမ်းကြောင်း အားတက်ရာ ။
အချစ်သက်သေ ၊ လွမ်းစာခွေ
ပြေရာပြေကြောင်း ပို့လိုက်မှာ ။
အောင်ပွဲအောင်ပန်း ၊ အပြန်လမ်း
မျှော်မှန်းတမ်းတ အတွေးဖြာ ။
အောင်တေးသံဆို၊ ချစ်ရင်ဖို
ဆီးကြိုအောင်ပန်း ကမ်းလက်ဖြာ ။
ဆည်းဆာရောင်ဖျန်း ၊ မှောင်ရီသန်း
လမ်းခွဲကြစို့ ခဏတာ ။
နှစ်ဦးသားရင် ၊ လွမ်းငွေ့မျှင်
သံယောဇဉ်ကြိုး နှောင်တွယ်တာ ။

Title: ဂုဏ်အင်စွမ်းသည့် မျိုးမြန်မာ
By: ဇာနည်
ဆည်းဆာငယ် ကွန့်ပါလို့
တိမ်ညွန့်ရယ် နီလာ
ရှုတိုင်းငယ် ရီပြာသည်
သည်ဌာနီ စုံသမ္ဘာနှင့်
ဂုဏ်မဟာ ထွန်းပလှတယ်လေး ။
ဝန်းကျင်ငယ်မျှော်တ ၊ နေညိုစတွင်
ပြည်အလှရွှေပုဂံ ၊ ဆည်းလည်းသံနှင့်
ပြည့်လျှံဝန်းပတ် ၊ စေတီမြတ်တို့
အထပ်ထပ်ဖူးမြင် ၊ ရှေးယခင်က
အသွင်ထူးကဲ ၊ သတ္တိရဲသနှင့်
ခိုင်မြဲညီညာ ၊ တတ်ပညာတို့
ဗိသုကာ ဝတ်မှုန်
မွှေးလျက်သာ ထုံတော့တယ်
ဘုန်းဂုဏ်မြင့် စဉ်အလာမှာ
မျိုးမြန်မာ အထက်တန်းမို့
စွမ်းလှတယ်လေး ။

Title: လမ်းခွဲ
By:
တိမ်ယံ ပျံသည့်ငှက်
နားမှသိမယ် ပဆိုရက်
လွမ်းတွေး ငါနှုတ်ဆက် ။

Title: ခရီးလက်မှတ်
By:
သုံးဆယ့်တစ်နိုင်ငံ
လည်ပတ်ရန် လက်မှတ်ရ ။
သံသရာ ဘုံဘဝ
အနမတဂ္ဂ ။
နတ်ဘဝ ရောက်ခဲ့သူ
လူဖြစ်တဲ့ အခါဖြစ် ။
တိရစ္ဆာန် ရိပ်မြုံစွဲ
ငရဲလည်းနစ် ။
ကမ္ဘာ အသေင်္ချေ
ဘဝတွေ အနန္တ ။
ဆုံလည်ကာ ရဟတ်ခြား
ရှည်လျားပေစွ ။
ပျော်မွေ့ခဲ့ ငါးအာရုံ
ကာမဂုဏ် ထိုစရိုက် ။
သောကဝေ ပင်ပန်းညည်း
ပူမီးလောင်မြိုက် ။
ရှိုက်ငိုရ ဘဝတွေ
ကျမျက်ရည် စုထား ။
သမုဒ်ပြင် လေးစင်းထက်
နက်ရှိုင်းများပြား ။
သည်ဘဝ သည်ခါကြုံ
ငါးအာရုံ ရမ္မက်ကြီး ။
သုံးဆယ့်တစ်နိုင်ငံ
လည်ပတ်ရန် လမ်းမပျက်
ရှေ့ဆက်ခရီး ။

Title: အလွမ်းမဲ့
By: ဇာနည်
သူလက်ကမ်း၍
ငါလှမ်းသည်တော့ မဟုတ်ပေ ။
သူနှင်ထုတ်၍
ငါဆုတ်သည်လည်း မဟုတ်ပေ ။
သူနှောင်ရစ်လို့
ငါချစ်သည်တော့ မဟုတ်ပေ ။
သူမြူချော့လို့
ငါပျော့သည်တော့ မဟုတ်ပေ ။
သူမာန်ပတ်လို့
ငါပြတ်သည်လည်း မဟုတ်ပေ ။
သူ ရုတ်တရက်
နှုတ်ဆက်သည်လည်း မှန်ပါ၏ ။
ငါ မလှုပ်ယှက်
နှုတ်ဆက်သည်လည်း မှန်ပါ၏ ။
အကျိုးအကြောင်း ၊ အဆိုးအကောင်းကို
တစ်ချောင်းကြိုးလှုပ် ၊ ကကြိုးရှုပ်ဖို့
ရုပ်သေးရုပ်မှ မဟုတ်ဘဲ ။

Title: အချိန်အခါ
By: ဇာနည်
လူ့ဘဝ တစ်ထောက်စခန်း
လျှောက်လှမ်းလို့ လာခဲ့သူ
စောင်းငဲ့ကြည့်မူ ။
တွယ်တာမဆုံး ချစ်ခဲ့သူ
အမုန်းဆုံးလူ ဖြစ်လို့ဖြစ် ။
မုန်းတဲ့သူ ခိုင်ကျည်မြဲ
စွဲချစ်လို့ချစ် ။
ငါသာလျှင် အမှန်ဟုတ်
နှုတ်ဟလို့ ဆိုခဲ့သူ
ရဲရင့်သည့်မူ ။
လုပ်ရပ်တို့ အောင်လံထူ
ယခုမူ ဆန့်ကျင်လွဲ ။
အဖြေမှန် အမှားသိ
တွေးကြည့်ရယ်ပွဲ ။
အပြစ်ထင် အစဉ်မှားဟု
ဟန့်တားလို့ ရှောင်ခဲ့သူ
ဝမ်းမြောက်သည့်မူ ။
ယခင်က အမည်းယူ
ယခုမူ အဖြူဖြစ် ။
အရာရာ
စဉ်အလာ သဘာဝထဲမှာ
ပြောင်းလဲသလို ထိုသဘော
လောကစနစ် ။

Title: နေ့များစွာ
By: ဇာနည်
နေ့စဉ်ဖြစ်ရိုး
တစ်မိုးလင်းဘိ ၊
လောဘကြိမ်တို့
မောဖို့မသိ ၊
အနှောင်မှောင်ကျ
သောကဝန်ပိ ၊
အတ္တကျိုး
တစ်မိုးချုပ်လေ၏ ။

Title: သားနှင့်အဖ
By: ဇာနည်
သား ပညာတတ် ၊ အမွေမြတ်ဟု
သုံးသပ်ဆင်ခြင်း ၊ ဆုံးဖြတ်ဉာဉ်နှင့်
ကြည်လင်အစွမ်း ၊ ပီပြင်ထမ်းသည်
လုပ်ငန်းဝန်ကျေ ၊ အို အဖေ ။
နွေမိုးဆောင်းဟု
လှည့်ပြောင်းရာသီ ၊ ယာတောဆီမှာ
နွေသည်ပူပြင်း ဆောင်းချမ်းခြင်းဟု
ညည်းခြင်းမထုတ် ၊ တကုပ်ကုပ်နှင့်
မိုးချုပ်နေဝင် ၊ လုပ်ငန်းခွင်ဝယ်
အစဉ်ကြိုးပမ်း ၊ ဆောင်ရွက်စွမ်းသည်
ရွှင်လန်းဝန်းကျေ ၊ အို အဖေ ။
အရွယ်ခရီး
မြို့ကြီးအရပ် ၊ ပညာတတ်ဟု
ခိုကပ်၍ မော် ၊ အနေပျော်ခဲ့
အဖော်ဇနီး ၊ သားသမီးနှင့်
ပွားစီးဥစ္စာ ၊ ကာလကြာ ။
မေ့ပျောက်ခဲ့သည် အဖေနှင့်ရွာ ။
ရွာသို့တစ်ခေါက်
မရောက်သည်မှာ ၊ နှစ်ပေါင်းကြာခဲ့
ငါသည် နွေပေါက် ၊ ရွာကိုရောက်သော်
ဝမ်းမြောက်ကြည်ဖြူ ၊ မငြူစူဘဲ
ဂုဏ်ယူနှလုံး ၊ ပီတိပြုံးနှင့်
ကျောကုန်းနေဟပ် ၊ ယာတောစပ်မှာ
ရပ်၍ဆီးကြို ၊ အဖေအို ။
ဘဝနေညို လွမ်းတေးချို ။
သားမျက်ရည်စို ရင်လှိုက်ဖို ။

Title: လောကလူ
By: ဇာနည်
အကျိုးမဲ့ဘိ ၊ အကျိုးရှိကို
သိတတ်သည့်မူ ၊ လူ ။
လူ့လောကဝဲ ၊ လူအစွဲနှင့်
လူထဲကလူ ၊ အတ္တထူလျက်
လူသားဘဝ ၊ လူပီသရန်
လောကကောင်းကျိုး ၊ ပရကျိုးကို
ဆေးတစ်အိုးကျွမ်း
ကွမ်းတစ်ယာညက်
လက်ဖက်တစ်ရိုးဝါး
အငြင်းပွားစရာမရှိ
စဉ်းစားဘိ ။

Title: ပန်းအလင်္ကာ
By: ဇာနည်
ပန်းတို့အကြောင်း
လမ်းဟောင်းစရိုက် ၊ မူမကြိုက်ဟု
ရင်၌ပူလောင် ၊ မောဟမှောင်နှင့်
အခေါင်ပိုင်းခုတ် ၊ အမြစ်နုတ်၍
မျိုးဖြုတ်စရာမလိုပေ။
ပန်းတို့အဖြစ်
လမ်းသစ်အသွင် ၊ မပီပြင်ဟု
ထင်မြင်စိတ်စော ၊ မောဟဇောနှင့်
အမောကန့်လန့် ၊ ဆီးတားဟန့်လည်း
ရပ်တံ့စေမှု မလိုပေ ။
ဖူးငုံပွင့်လန်း ၊ အားလုံးပန်းပါ
ကိုယ့်လမ်းကိုယ်သန် ၊ ကိုယ့်မူဟန်နှင့်
ကိုယ့်မာန်ဂုဏ်မြင့် ၊ အလှဆုံးပွင့်လေ
ထူးတင့်ရနံ့ ၊ အလှဆုံးဖြန့်လေ
ရှင်းသန့်စေတနာ ၊ ပွင့်ဝေဆာတော့
လူ့ရွာလောက ၊ သဘာဝလျှင်
အလှစံထိုက် ၊ အာရုံစိုက်လျက်
ပန်းကြိုက်သူတို့ ရွေးပန်လိမ့် ။

Title: ရွာသမီးပျို
By: ဇာနည်
ပျော်ရွှင်ဖွယ်ကောင်း ၊ ဝင်ငွေကောင်းဟု
အကောင်းစုံစွာ ၊ အကြောင်းရှာ၍
ရွာမှခင်ထား ၊ မြို့ကိုသွားခဲ့
ရက်များမကြာ ၊ ပြန်ရောက်လာသည်
ရွာမှ အပေါင်းအသင်း ၊ ကောင်းသတင်း ။
မြို့ကြီးရိပ်မြုံ ၊ ပျော်ကြောင်းစုံနှင့်
မြို့ဂုဏ်ဓလေ့ ၊ မြို့အငွေ့ဝယ်
ကြည်မွေ့ဖွယ်ကောင်း ၊ ဝင်ငွေကောင်းလား
အကြောင်းတရားစု ၊ မတွေးရှုချင် ။
ရွာသမီးပျို ရွာတေးဆိုလျက်
ရွာကိုစွဲလမ်း ၊ ရွာလုပ်ငန်းနှင့်
ရွှင်လန်းတက်ကြွ ၊ အားမာန်လှ၍
ဘဝဟန်မူ ၊ စွမ်းရည်ဟူသည်
ဂုဏ်ယူပါသည် မိခင်ထား ။

Title: ထိုတစ်နေ့
By: ဇာနည်
တွေးတောထိုင်
ငိုင်ပါနှင့် ။
ရင်ဆိုင်တွေ့
တွေ့ပါနှင့် ။
ဒုက္ခကြုံ
ဘုံဓလေ့ ။
ရှောင်မပုန်း
ပြုံး၍တွေ့။
တောနက်လမ်း
ကြမ်းသလား ။
ဆူးခလုတ်
ဖြုတ်၍သွား ။
တောင်မြင့်ပေါ်
ကျော်ဖို့မှန်း ။
တစ်နေ့နေ့
ရွေ့ရွေ့လှမ်း ။
မုန်တိုင်းမှောင်
ဖောင်မဖျက် ။
ဇွဲမာန်ကြီး
ခရီးဆက် ။
ကံလှည့်ပြောင်း
ကောင်းသည့်နေ့ ။
ပန်းစုံသင်း
အလင်းတွေ့ ။
စွမ်းရည်ထိပ်
စိတ်မလျှော့ ။
သုခမွေ့
တွေ့ပြီပေါ့ ။

Title: လမ်းဘေးအေးရိပ်
By: ဇာနည်
သားအကြီးက
ဇနီးမယား ၊ သမီးသားနှင့်
စီးပွားဖြစ်ရာ ၊ တစ်ရပ်ရွာသို့
ထွက်ခွာလှမ်းရွေ့ ၊ ဟိုတစ်နေ့ ။
သားငယ်အထွေး
ရဲသွေးပြည့်လျှမ်း ၊ ပြည့်ဝန်ထမ်း
စခန်းတစ်နေရာ ၊ ရှေ့တန်းကြာခဲ့
ပြန်လာယနေ့ ၊ ချစ်ရင်ငွေ့ ။
ရှု၍မငြီး
သမီးရွယ်လှ ၊ အိမ်ထောင်ကျ
ဘဝစခန်း ၊ ဝဲပျံသန်းပြီ
လှမ်း၍ ထွက်ခွာ ၊ ဝေးတစ်နေရာ ။
အမွေးအတောင်စုံ
ရိပ်မြုံအလှ ၊ သဘာဝမို့
သွားကြလာကြ ၊ ထွက်ခွာကြနှင့်
နားကြခိုကြ ၊ ပန်းဖြေကြ၏
မိဘရိပ်အေး ၊ ချင့်မျှော်တွေးသော်
လမ်းဘေးဇရပ် အေးရိပ်သာ ။

Title: လွမ်းဖွယ်မမီ
By: ဇာနည်
တန်ဆောင်းပြဿဒ် ၊ ကျောင်းဇရပ်နှင့်
ထွတ်မြတ်စေတီ ၊ ရွာဦးဆီဝယ်
လေပြည်သင်းပျံ့ နှံ့ရော့မည် ။
ထနောင်းဝေဖြာ ၊ ရှားတမာ နှင့်
ယာပြင်ကုန်းမို့ ၊ ထန်းတောညို့တွင်
ချိုးတို့ချိုတေး မွှေးရော့မည် ။
စိမ်းစိုမြသား သီးနှံထွား၍
နိုးကြားဘဝ ၊ ရွှင်အားရလျက်
အဘယာခင်း ဆင်းရော့မည် ။
ဆည်းဆာနေညို ၊ လုံမပျိုတို့
ရေချိုခပ်လမ်း ၊ တေးသံလွှမ်း၍
တိမ်ပန်းအလှ ဆင်ရော့မည် ။
ကြေးစည်ကိုထု ၊ မေတ္တာရှု၍
ကောင်းမှုမြင့်မား ၊ ဂုဏ်တော်ပွားလျက်
အဘွား အမျှဝေရော့မည် ။
ကိုယ့်ရပ်ကိုယ့်ရွာ ၊ မရောက်ကြာခဲ့
အခါမသင့် ၊ အခွင့်မကြုံ
လူ့ဘုံဓလေ့ ၊ ဟိုမွေ့သည်ရောက်
ဘယ်ရောက်နေနေ ၊ မွေးရပ်မြေသို့
မျှော်လေလေတမ်း ၊ ခါခါလွမ်းမိ
အလွမ်းစာစီ ဖွဲ့မမီ ။

Title: မှာတမ်း
By: ဇာနည်
ချီလေတဲ့ ချီလေ ၊
ဘယ်ဌာနေ ဘယ်စခန်း
မညစ်နွမ်း ရောက်သည့်မြေ ။
သူ့ဓလေ့ သူ့အမွေ
သူ့စရိုက်အထွေထွေ သာပေလိမ့် ။
သူ့ရေမြေ စွမ်းရည်လှ
အားကျဖြေသိမ့် ။
တည်စေတဲ့ တည်စေ ၊
ကိုယ့်ဌာနေ ကိုယ့်စခန်း
စိတ်အစွမ်း အားသစ်ဝေ ။
ဘယ်ရောက်ရောက် ဇာတိမြေ
ဉာတိဆွေ အလှထူး ။
မျိုးချစ်မာန် ကိုယ့်စရိုက်
မေ့လိုက်နှင့်ဦး ။

Title: ဝါကျွတ်တို့အလှ
By: ဇာနည်
တစ်ဝါကျွတ်၍
ပြာမွတ်ကြည်လင် ၊ မိုးကောင်းကင်နှင့်
ဝန်းကျင်ရှင်းသန့် ၊ ဆင်းရနံ့တို့
ဝန်းကျင်ရှင်းသန့် ၊ ဆင်းရနံ့တို့
စိမ်းဖန့်လယ်ယာ ၊ ရှုတိုင်းသာ၏ ။
ကျေးဇူးသိတတ်
မြင့်မြတ်စိတ်မွန် ၊ ကျေပွန်ကျင့်ဝတ်
မချွတ်စေသား ၊ ဘိုးဘွားမိဘ
မြတ်လှဆရာ ၊ ဂုဏ်မဟာအား
ဝပ်တွားတင်ချီ အဉ္ဇလီနှင့်
ဝစီကာယ ၊ မနသီစ၍
မောဟညစ်ကြေး ၊ အပြစ်ဘေးမှ
ကင်းဝေးစေမှု ၊ ရှေးရှုမာန်လျှော့
ကန်တော့ပူဇော်ကြလေပြီ ။
သက်ကြီးရွယ်ကျ ၊ ဘိုးဘွားစ၍
မိဘဆရာ ၊ ရတနာဟု
စဉ်လာဂါရဝ ၊ ကျင့်ဝတ်လှတို့
အေးမြမေတ္တာ ၊ ကြင်နာဓလေ့
သိမ်မွေ့လွှမ်းခြုံ ၊ တို့ရိပ်မြုံသည်
လူ့ဘုံအလှ ထူးမြတ်စွ ။

Title: ထို လမ်းပေါ်
By: ဇာနည်
အဆင့်မတူ
အမြင့်လူ တွေ့လျှင်ပြုံး
ဟန်အသုံးလှသည့် လူသည်လည်းကောင်း ၊
ထို့နောက်မူ
ကိုယ့်အောက်လူ တွေ့လျှင်ပုန်း
မာန်အသုံးချသည့် လူသည်လည်းကောင်း ၊
ထိုနှစ်မူ
အဘယ်သူ လူစနစ်
အတွေးညစ်သည့် ငါသည်လည်းကောင်း ။
ထိုသုံးမူ
မလိုဆုံးလူ
အပိုရှုံးသူ ဘယ်သူဟုတ်
အလုပ်ရှုပ်သည့် သင်သည်လည်းကောင်း ။
၎င်းနောက်
၎င်းနောက်
သူသည်လည်းကောင်း ။

Title: မောင့်အညာ
By: ဇာနည်
ယက်ကန်းစင်ထက် ၊ ကိုယ်တိုင်ရက်၍
လက်ဖြစ်ဖျင်ကြမ်း ၊ အကွက်ဆန်းကို
ရွှင်လန်းဆင်သ ၊ စိတ်အလှနှင့်
ဘဝကြည်သာ ၊ မောင့်အညာ ။
ယာမြေအခင်း ၊ ကိုယ်တိုင်ဆင်း၍
ခုတ်ရှင်းစိုက်ပျိုး ၊ သီးနှံဖြိုးလျက်
ရွာကျိုးရွက်ထမ်း ၊ စိတ်လှစွမ်းနှင့်
တမ်းတဖွယ်ရာ ၊ မောင့်အညာ ။
သာမူနာမှု ၊ ကူညီပြု၍
ပေါင်းစုအသွင် ၊ လုပ်အားဆင်လျက်
ကြင်နာဓလေ့ ၊ မေတ္တာငွေ့နှင့်
ပျော်မွေ့ဖွယ်ရာ ၊ မောင့်အညာ ။
ရွာအဝင်လမ်း ၊ နေညိုချမ်းဝယ်
ကြည်လန်းဖွဘ်ကွဲ ၊ လှည်းယဉ်နွဲ့နှင့်
လိုက်ခဲ့ပါနော် ၊ မောင်ကခေါ်၏
ပျော်ရွှင်ဖွယ်ရာ ၊ မောင့်အညာ ။

Title: လှမ်းခဲ့ပါ့ သဟာဆွေ
By: ဇာနည်
အားသစ်ရွှင်ပျော်
ချစ်ဖော်အပေါင်း ၊ မိတ်ဟောင်းတို့ရေ
ဧည့်သည်လာလျှင် ၊ ထာဝစဉ်ကြည်မွေ့
အကြင်နာ မေတ္တာပွေ့နှင့်
မယှဉ်သာ ချစ်သဒ္ဓါပွေ့လို့
ဓလေ့ဘဝ လှပါဘိအစဉ် ။
ဆယ့်နှစ်လခါမီ ၊ ရာသီအလိုက်
ထူးကဲစွာ ရိုးရာစရိုက်တို့
ပွဲတော်မှာ နွှဲပျော်ထိုက်လို့
နှစ်ခြိုက်ဖွယ်ဆန်း လန်းပါဘိအစဉ် ။
တောတောင်ရေမြေ ၊ အခြေသဘောဝ
ငေးမောဖွယ် ဆန်းကြယ်လှသမို့
အဆွေးနှောကွယ် မှန်းရွယ်တလို့
ဘဝချမ်းမြေ့ တွေ့ပါလိမ့်အစဉ် ။
ဧည့်ဝတ်ကျေပွန် ၊ စိတ်မွန်နှလုံး
ဘေးကင်းစင် ပျော်ရွှင် အပြုံးနှင့်
လှမဆုံးယဉ်ကျေး မွှေးပါဘိအစဉ် ။
ယဉ်ကျေးမှုမြေ
အမွေရှေးဟောင်း ၊ လက်ရာကောင်းသည့်
ကျောင်းနှင့်ကန်နှင့် ဘုရားနှင့် ။
အနုပညာ
အစဉ်လာမွှေး မန္တလေးဟု
မျှော်ငေးလွမ်းတ ၊ ဝန်းကျင်လှနှင့် ။
တောင်တန်းသွယ်ကာ
ရေလွှာဖွေးဖွေး သတင်းမွှေးသည့်
အင်းလေးဒေသ ၊ ရှုခင်းလှနှင့် ။
ကောင်းကင်မှိုင်းပြာ
ရေလွှာရှိုက်နမ်း ၊ ပင်လယ်လွှမ်းသည့်
အနွမ်းပြေစ ၊ ကမ်းခြေလှနှင့် ။
တောင်တန်းမြင့်မော်
ရှုသော်အခင်း ၊ မိုးမြူသင်းသည့်
ဆီးနှင်းထွတ်ခေါင် ၊ ရေခဲတောင်နှင့် ။
ဘယ်ဝယ်ကြည့်ကြည့်
ကြည့်မြင်လေရာ ၊ ရှုခင်းသာနှင့် ။
ရှုကြည့်လေရာ
ရိုးရာမြင့်မား ၊ တိုင်းရင်းသားနှင့် ။
ဘယ်ကိုလှမ်းလှမ်း
စူးစမ်းအသွယ်သွယ် ၊ ထူးဆန်းဖွယ်နှင့် ။
အလိုလေ့အိုင်
မိတ်ဆွေချစ်ဖော် ၊ ဖိတ်ခေါ်အမြဲ
အလှဘုံ တူစုံနွှဲဖို့
အားသစ်ခဲ အတွေးလှိုင်လှိုင်လေး ။

Title: ငြိမ်းချမ်းကမ္ဘာ
By: ဇာနည်
ဤကမ္ဘာမြေ ၊ စည်သာဝေဖို့
ရွာပြေ (ပြည်) ဘေးရှင်း၊ အပြစ်ကင်းသည့်
မြူနှင်းမိုးတိမ် ၊ ကောင်းကင်အိမ်ဝယ်
စိုးရိမ်ဖွယ်ဝေး ဖွေးပါစေ ။
ဤကမ္ဘာမြေ ၊ စည်သာဝေဖို့
ရွာပြေဘေးရှင်း ၊ အပြစ်ကင်းသည်
လေညင်းချိုလွင် ၊ နယ်ရှစ်ခွင်ဝယ်
သန့်စင်ပျံ့အေး မွှေးပါစေ ။
ဤကမ္ဘာမြေ ၊ စည်သာဝေဖို့
ရွာပြေဘေးရှင်း ၊ အပြစ်ကင်းသည့်
ရေအဆင်းဂုဏ်တင် ၊ သမုဒ်ပြင်ဝယ်
ကြည်လင်ရနံ့ သန့်ပါစေ ။
လောကအနှံ့
ရနံ့သစ်ဝေ ၊ ကမ္ဘာမြေ
ကြာရှည်ခိုင်သင်း ၊ အပြစ်ကင်းသည့်
ချစ်ခြင်းမေတ္တာ ၊ အကြင်နာနှင့်
စာနာလှပ ၊ သဘာဝတို့
ထာဝရငြိမ်းချမ်း လှပါစေ ။

Title: နှင်းဆီရနံ့၊ ဆွတ်ပျံ့ထုံမွေး(၁)
By: ဒေါက်တာထီလာစစ်သူ
နှင်းဆီနီနီ
ရနံ့ကြည်
ရီရီပျံ့မွှေး ... မွှေး မွှေး မွှေး ။
နေဝန်းနီနီ
ရွှန်းမြကြည်
နေခြည်ဖွေးဖွေး
နွေးမှနွေး ... နွေး နွေး နွေး ။
မေတ္တာ ရွှေရည်
ပွင့်မောစည်
ကြည်သာအေး
အေးမှအေး ... အေး အေး အေး ။
ငါတို့ ဘိုးဘွား
စောင့်ရှောက်ထား
အားလုံးကူညီ
တို့မြန်ပြည်
နှစ်ရှည် လတွေ
ဖွံ့ဖြိုး ဝေ ... ဝေ ဝေ ဝေ ။

Title: နှင်းဆီရနံ့၊ ဆွတ်ပျံ့ထုံမွေး(၂)
By: ဒေါက်တာထီလာစစ်သူ
လောကတစ်ခွင် ကျော်ဇောထင်၏
ချစ်ကြင်မြတ်နိုး မေတ္တာစိုးခဲ့
အမျိုးဘာသာ သာသနာလျှင်
ဝေဖြာပွင့်လင်း ရွှန်းပဝင်းနေ
ချစ်ခြင်းဂုဏ်သိန် တရှိန်ရှိန်ပင်
စိန်ရတုသည် နှစ်ပတ်လည်ပြီ
မြန်ပြည်သိက္ခာ မြင့်မားစွာတည်း
ကမ္ဘာအလည် တို့ရပ်တည်
ဂုဏ်ရည်ထွန်းပြောင် မျိုးဂုဏ်ရောင်
ရောင်ခြည်တထောင် အလင်းဆောင်
အမှောင်ကင်းရှင်း ပပဝင်း၊ ဝင်းဝင်းဝင်း ။

Title: နှင်းဆီရနံ့၊ ဆွတ်ပျံ့ထုံမွေး(၃)
By: ဒေါက်တာထီလာစစ်သူ
သင်လည်း ဤသို့
အိုရအံ့ ။
ရောက်သူတိုင်းသည်
စိတ်ချမ်းသာသည် ။
ဘိုးဘွားများက
မေတ္တာဝေ
ကျန်းမာချမ်းသာကြပါစေ ။

Title: နှင်းဆီရနံ့၊ ဆွတ်ပျံ့ထုံမွေး(၄)
By: ဒေါက်တာထီလာစစ်သူ
ယောဘိက္ခဝေ - မံ
ဥပဋ္ဌဟေယျ
သောဂီလာနံ
ဥပဋ္ဌဟေယျ ။
ချစ်သားတို့
ငါဘုရားကို
လုပ်ကျွေးလိုသော
ထိုပုဂ္ဂိုလ်သည်
ဂီလာန ဘိုးဘွား
လုပ်ကျွေးသွားလော့ ။

Title: နှင်းဆီရနံ့၊ ဆွတ်ပျံ့ထုံမွေး(၅)
By: ဒေါက်တာထီလာစစ်သူ
အဘိဝါဒန သီလိဿ၊
နိစ္စံ ဝုဍ္ဎာ ပစာယိနော။
စတ္တာရော ဓမ္မာဝဍ္ဎန္တိ၊
အာယုဝဏ္ဏော သုခံဗလံ (အာဋာနာဋိယသုတ်တော်)
အသက်အရွယ် လူ့ဝယ်ကြီးမား
ဘိုးဘွားပြုစု ယုယလုပ်ကျွေး
စောင့်ရှောက်ပေးခြင်း ကျွေးမွေးခြင်းတွက်
အသက်ရှည်ခြင်း၊ ရုပ်ဆင်းဝင်းပ
လှပတင့်မော စိတ်ရောကိုယ်ပါ
ချမ်းသာများပြား ကိုယ်အင်အားနှင့်
ဉာဏ်အားကြီးခြင်း ပြည့်စုံခြင်းတို့
ရခြင်းများပြား ကျိုးတရားတို့
ခံစားရရှိ ပြည့်စုံဘိ၏
အသိပညာ ထင်လင်းသာသည်
မဟာလူသား သင်တကား
ကမ္ဘာထင်ရှား မြင်တကား ။ ။

Title: နှင်းဆီရနံ့၊ ဆွတ်ပျံ့ထုံမွေး(၆)
By: ဒေါက်တာထီလာစစ်သူ
ဤဘိုးဘွားရိပ်သာ
ဒါနပေးသူ
အလှူပုဂ္ဂိုလ်
တိုနိဗဒ္ဓ
မြဲစွ အလှူ ဟူသတည်း ။
ကာလဒါန
မွန်မြတ်စွသော
လှပကုသိုလ် ဟူသတည်း ။

Title: နှင်းဆီကုန်းဘိုးဘွားရိပ်သာ ဖြတ်သန်းလာခဲ့သော ၇၅ နှစ်မြောက် စိန်ရတုသဘင် ဆင်ယင်ကျင်းပချိန်၊ မင်္ဂလာအချိန်
By: ဒေါက်တာထီလာစစ်သူ
နှင်းဆီကုန်းထိပ် ဘိုးဘွားရိပ်သာ
မဟာဒါန လှူဒါန်းကြသည်
ဘဝရိပ်မြုံ သုခဘုံပင်
ခိုလှုံနားခို သက်ရွယ်အိုတို့
ဘာဆိုဘာမှ မကြောင့်ကြတော့
လောကအေးချမ်း စိတ်ရွှင်လန်းနေ
ဆန်းထွန်းမန်းတက္ကသိုလ် စာတိုဆိုလျှင်
အားအင်ယုတ်ယို သက်ရွယ်အိုအား
ရိုသေသမှု ရေးယူပြုသော်
ခုရောနောင်ပါ ချီးမွမ်းရာနှင့်
နတ်ရွာနိဗ္ဗာန် ရောက်ကြောင်းမှန်၏ ။
ကြိမ်ဖန်ဖန်ပင် ကုသိုလ်ရှင်တို့
နေ့စဉ်နေ့တိုင်း စိတ်ဖြတ်ပိုင်း၍
မဆိုင်းလာလျက် အလှူဆက်ကြ
ရေစက်ချသွန်း နိဗ္ဗာန်ညွှန်း၏
ထွန်းပေါက်သဒ္ဓါ ဖြူစင်စွာသည်
မြန်မာပြည်ဝမ်း ခြုံ၍လွှမ်းခဲ့
စိတ်ချမ်းမြေ့မြေ့ တဝေ့ဝေ့လျှင်
မွေ့မွေ့ပီတိ ခံစားမိကြ
သတိရှိချိန် စံရိပ်ငြိမ်သည်
စိန်ရတုလည် ပွင့်မောစည်၍
ကြေးစည်ရိုက်သံ ခေါင်းလောင်းသံတို့
လျှံဝေမြည်ခဲ့ ဆုတောင်းဖွဲ့၏
လေးတွဲ့သံစဉ်ချိုမှချို ဖွဲ့နွဲ့ဉာဏ်လျှင် ပိုမှပို ။
နှင်းဆီကုန်းတွင် အောင်ပွဲယင်ပြီ
ဤယနေ့ပြု စိန်ရတုလေ
ပြည်သူ့ဘိုးဘွား ရွယ်အိုများတွက်
ကြိုးစားလုံးပမ်း လာသောလမ်းတွင်
ဝမ်းသာဝမ်းနည်း ပျော်လည်းပျော်ရွှင်
ငိုချင်ငိုလိုက် အိပ်ငိုက်အိပ်လေ
စားနေစားသောက် မကြောက်မရွံ့
မတွန့်မဆုတ် လုပ်မြဲကိုင်မြဲ
ဇွဲလည်းဇွဲကောင်း စုပေါင်းစုစည်း
အားကြီးအားမာန် ဆန်လည်းဆန်တက်
အခက်အခင်း ဖြေရှင်းဖြေဖျောက်
ပေါက်ရောက်ခရီး ရလဒ်ကြီး၏
စီးရစ်ဝိုက်ရစ် လောကမြစ်လျင်
ခေတ်များနှစ်များ ဖြတ်သန်းသွားနေ
ရပ်နားမရှိ သွားနေဘိ၏
သတိစိတ်မှာ ခိုင်မြဲစွာကား
ငါတို့တတွေ သက်ရှင်နေစဉ်
လူ့တွင်လုပ်ရပ် လုပ်ကိုင်အပ်က
မရပ်လေရာ ဗီဇနာပင်
သေချာသုံးချ ဆုံးဖြတ်ကြလျက်
လောကကောင်းကျိုး သည်ဆောင်ပိုး၏
အမျိုးဝန်ထမ်း လက်ဆင့်ကမ်းလျက်
ဤလမ်းတူရှူ အောင်လံလူလျက်
လွှင့်ထူကိုင်ဆောင် ပွဲတိုင်းအောင်၍
အောင်စည်အောင်မောင်း ရိုက်ခတ်ညောင်းပြီ
ကောင်းကင်မိုးလုံး တေးသံလွင်
ကောင်းချီးသံဖုံး မဆုံးထင် ။ ။
နိဒါန်းအစ မင်းကွန်းကလျင်
ဒါနအဦး ကုသိုလ်ထူးသူ
ဖွားဦးဇွန်းသည် လုပ်ငန်းတည်၍
နှစ်လည်ယခု စိန်ရတုတိုင်
လှူပြုစီရီ ပန်းကုံးသီသို့
နှင်းဆီကုန်းထက် အလှူဆက်ကြ
ရက်ရက်ရောရော စိတ်မနောဖြင့်
ပြုသောလှူရှင် ဖြူသန့်စင်ဘိ
ရင်ထဲချမ်းမြ စိတ်ချမ်းမြဘိ
အေးမြလင်းကြည် ဝေ့ဝေ့လည်ခဲ့
ပီတိဆွတ်ပျံ့ မွှေးရနံ့လျှင်
အနှံ့ကိုယ်လုံး လွှမ်းခြုံဖုံးနေ
မဆုံးကုသိုလ် မျှဝေဆိုသူ
ပုဂ္ဂိုလ်များသည် နိဗ္ဗာန်ည်သူ
ပြည်တွင်းပြည်ပ များပြားလှ၏
ဒေသအသီးသီး မြစ်ရေစီးလျှင်
စီးဝင်ဆုံရာ သမုဒ္ဒရာသို့
သည်မှာပေါင်းဆုံ ဒါနဘုံတည်း
ဂုဏ်အင်ကြီးမား လွန်လေးစားသော
ဘိုးဘွားရိပ်သာ ငါတို့ရွာတွင်
သူတော်စင်ပေါင်း သူတော်ကောင်းတို့
ဆုတောင်းပေးပို့ မေတ္တာပို့ကြ
နှစ်လို့ဝမ်းသာ ကြည်ဖြူစွာဖြင့်
သဒ္ဓါပိုလျှမ်း စဉ်လှူဒါန်း၍
လွမ်းမောသာဘွယ် စိတ်ထားကြွယ်သည်
တွယ်တာပြုံးရိပ် ထိပ်တင်နိုင်
ဘယ်ခါဆုံးရိပ် မထင်နိုင် ။။

Title: နှင်းဆီရနံ့ ဆွတ်ပျံ့ထုံမွှေး မွှေးလွန်းလေ ... ဂုဏ်ပြုကဗျာရှည်
By: ဒေါက်တာထီလာစစ်သူ
စစ်ကိုင်းတောင်ရိုး
မြူခိုးလွင်
သခင်လွမ်းဘိ
စောင်းကြိုးညှိ
ဆိုသည့်တေးလျှင် သံလွင်လွင် ။
ဧရာဝတီ
စိမ်းမြရည်
စီးလည်ရစ်ခွေ
လွမ်းဆွတ်နွေ
ရေလှိုင်းငြိမ့်ငြိမ့် သိမ့်သိမ့်ထင် ။
ကောင်းကင်မှိုင်းပြာ
ဝတ်ရုံလွှာ
တိမ်ဇာတစ်ပွေ့
တရွေ့ရွေ့
ဝေ့ဝေ့မျောပြန် အထီးကျန် ။
မင်းကွန်းနေခြည်
ရွှန်းလဲ့ရီ
ဝင်းကြည်ဖိတ်ဖိတ်
တရိပ်ရိပ်
တောင်ထိပ်ရိုက်ခတ် တဖြတ်ဖြတ်
အမေဦးဇွန်း
ဘွားဦးဇွန်း
ထွန်းတောက်သဒ္ဓါ
ဝန်းဖြာပျံ့
ရနံ့မွှေးကြိုင် တလှိုင်လှိုင်
မြိုင်မြိုင်သင်းသင်းတဝေ တဝေဝေ ။
အဘွားဦးဇွန်း အမိဦးဇွန်း
ရွှန်းတင့်ဝေဖြာ စေတနာ
ရောင်ဝါလမင်း ဧမြခြင်း
သတင်းရနံ့ ကြိုင်လှိုင်ဖြန့်
မဆန့်လူပြည် နတ်တို့ပြည်
ထက်ပြည်ဗြဟ္မာ သာဓုပါ
ထပ်ခါပဲ့တင် မဆုံးပင်
မင်္ဂလာတည့် မင်္ဂလာ
ချစ်မေတ္တာတည့် ချစ်မေတ္တာ ။

Title: ၁၂၇၇ ခုနှစ် (၁၉၁၉) တော်သလင်းလ
By: ဒေါက်တာထီလာစစ်သူ
အဖွားဦးဇွန်း
မင်းကွန်းမြေဘုံ လူအိုရုံတွက်
ချုံနွယ်ကိုရှင်း သစ်ပင်ရှင်း၍
ရှင်းလင်းမြေကောင်း အားစုပေါင်း၍
ခေါင်းလောင်းကြီးတည် မြတ်စေတီတို့
မြေညီအကြား တည်ဆောက်ထားပြီ
ဤကမ္မဋ္ဌာန်းကျောင်း ကျောင်း (၃) ကျောင်းတည်း
ညိုမောင်းစိမ်းမှောင် စစ်ကိုင်းတောင်ရိုး
မြူခိုးဝေဝေ မြတ်ဋ္ဌာနေတွင်
ဘိုးတွေဘွားတွေ ခိုလှုံနေပြီ
ပျော်နေမဆုံး ပီတိဖုံး၏
အပြုံးပန်းတွေ လှိုင်လှိုင်ဝေ
ချစ်ဆုံးစိတ်တွေ မြိုင်မြိုင်ချွေ ။
အမေဦးဇွန်း ဘွားဦးဇွန်းသည်
မင်းကွန်းရိပ်မြုံ လူအိုရုံ၌
လူ့ဘုံခမ်းဝါ ဧချမ်းစွာဖြင့်
သက်ဝါကြီးရင့် သက်တမ်းမြှင့်၍
ချင့်ချိန်လက်ခံ စောင့်ရှောက်ပြန်ခဲ့
တုံ့ပြန်မေတ္တာ ပြုစုပါသော်
မြို့ရွာအနှံ့ သတင်းပြန့်၍
(၂) နှစ်ခန့်ဝယ် ဘိုးဘွားနှစ်ဆယ်လျှင်
ဆက်သွယ်အပ်နှံ ရောက်ရှိပြန်ပြီ
ခေတ်မီလျှပ်စစ် တပ်ဆင်ရစ်၏
(၈) နှစ်ရှည်လျား ဆောက်ဦးများနှင့်
ဆောက်ထားတန်းသွယ် ရေပိုက်သွယ်၏
စိတ်ဝယ်ချမ်းအေး ယုယထွေး၍
ပျံ့မွှေးရနံ့ တကြိုင်ကြိုင် ။
မေတ္တာပန်းပွင့် အခိုင်ခိုင် ။
လူကိုလူချင်း စာနာခြင်းဖြင့်
ချင်းချင်းစောင့်ရှောက် ကူပံ့ထောက်ပုံ
ထွန်းတောက်ရှိန်ဝါ ပွင့်လင်းဖြာ၏
သာဓု သာဓု ဤကောင်းမှုသည် ။
ဇမ္ဗူ့မြေပြင် ပဲ့ထပ်တင်၏
ယဉ်ကျေးသိမ်မွေ့ မြန့်ဓလေ့တည်း
ညနေ့မပြတ် ကြည့်ရှုလတ်၏
စိတ်ဓာတ်ကောင်းဘိ လှူဒါန်းဘိသည်
ရှိရှိသမျှ အမွေရသော
ကြွယ်ဝချမ်းသာ ရတနာတို့
ရောင်းခါထည့်သွင်း မြှုတ်နှံရင်း၍
ထမင်းတစ်နပ် ဟင်းတစ်နပ်ဖြင့်
ရပ်တည်ရောင့်ရဲ ခြိုးခြံမြဲခဲ့
လှူရဲတန်းရဲ အလှူပွဲတွင်
လန်းရွှင်ရက်ရော မနှမြောချေ
ကျော်ဇောကောင်းခြင်း တဝင်းဝင်းလျှင်
ဖြန့်ခင်းဖြန့်ကျက် ဆယ်မျက်နှာ ။
အလင်းပြန့်ထွက် လက်လက်ဖြာ ။
ပတ္တမြားကျောင်း
အုတ်ကျောင်းအစ်မ အမည်ရခဲ့
ဒါနအလှူ မွှေးပျံ့ကြူ၏
လူမှုအသိ နိုင်ငံရေးသိဖြင့်
ဇာတိပုည ဂုဏ်မာနတည့်
မျိုး၏ဘာသာ သာသနာလျှင်
ဝံသာနုရှိ ရက္ခိတတရား
နားလည်တတ်မြောက် သဘောပေါက်ခဲ့
တည်ဆောက်လူ့ဘုံ အတွေ့ကြုံတို့
စုံလင်တိုးတက် တွေးဖြန့်ကျက်က
ရင့်ကျက်ခိုင်မာ စွဲမြဲလာသည်
မြန်မာစိတ်ဓာတ် တဖျတ်ဖျတ်လျှင်
လှည့်ပတ်လှုပ်ရှား လွန်းကြီးထွားခဲ့
အဖွားဦးဇွန်း တို့ဦးဇွန်း ။
ရန်ကုန်မြို့တွင် ရောက်ရှိစဉ်က
ပြင်သစ်ဗရင်ဂျီ သီလရှင်များ
တည်ထောင်ထားကုန် လူအိုရုံလျှင်
ပြင်သစ်ဗရင်ဂျီ ဘီဂင်ဒတ်ဘုန်းကြီး
စတင်ပြီးတည် စတော့ဂိတ်ဆီတွင်
မြင်တွေ့ခဲ့ဆုံ ထိုဖြစ်ပုံကား
တွေ့ကြုံခဲ့ရာ ထိုရိပ်သာ၌
သီလရှင်ပြင်သစ်
မေတ္တာပို့သ ဘွားအိုပြောပြသော်
ထာဝရဘုရား သခင်အားလျှင်
ကျေးဇူးတင်ပါ
မြန်မာဘွားကို ပြောင်းလွှဲဆိုထား
ထိုစကားကို ကြားမိမြင်မိ
ဘွားဦးဇွန်းသိ၍
ရင်ဖိတုန်မိ ချောက်ချားဘိ၏
သတိသံဝေ ရခဲလေပြီး
တုန်လှုပ်သည်းမိ
အိုကြီးအိုခဲ့ ခိုကိုးမဲ့ရ
ဤဘဝတွင် ဗုဒ္ဓဘာသာ
"စွန့်ခွာရမလို ပြောင်းရမလိုပင်"
ညိုညင်ပူလုံး ကြိမ်မီးအုံးသို့
ယူကြုံးမနိုင် သောကလှိုင်ရင်း
တွေးမိခြင်းကား သားထောက်သမီးခံ
မရှိပြန်သော မြန်မာလူမျိုး
အဘိုးအဘွား စောင့်ရှောက်သွားမည်
ရှေးရှုတည်အံ့ ရည်ရွယ်ဆန္ဒ
ထွန်းသစ်ရပြီ ။
လပြည့်လဝန်း ဘွားဦးဇွန်း
ဘွားဦးဇွန်းလင်း ချစ်လမင်း
ထိန်လင်းဧမြ ရွှန်းရွှန်းပ
လောကဖြန့်ကျက် ဝင်းဝင်းလက်
ရက်ရောသဒ္ဓါ ပွင့်အံလာ
မြန်မာဘိုးဘွား သက်ကြီးများ
ခိုနားအိပ်စက် ပျော်မွေ့ရက်
နှစ်သက်ကွန်းခို နေညိုညို
ဘာကိုဘာမျှ မပူရ
ဘဝကူးကောင်း ပြည့်ဆုတောင်း
အကြောင်းရင်းဖန် စိတ်ကူးမှန်
ပြည့်လျံပေးပို့ မေတ္တာပို့
သူတို့စိတ်တွင်း ဖြစ်ပေါ်ခြင်း
လမင်းဦးဇွန်း လပြည့်ဝန်း
ထွန်းလင်းဝေဖြာ သူ့မေတ္တာ ။

Title: လူအိုရုံများ တိုးချဲ့ဆောက်လုပ်တည်ထောင်ခြင်း
By: ဒေါက်တာထီလာစစ်သူ
ဘိုးဘွားရိပ်သာ တိုးချဲ့ပါခဲ့
သဒ္ဓါတရား လှူငွေများလျှင်
ထည့်ဝင်ပေးလှူ ဝိုင်းဝန်းကူ၍
ပြည်သူလူထု အာရုံပြု၍
စုပေါင်းငွေထည့် စိတ်ထားပြည့်စွ
အမိဒေါ်ဦးဇွန်း သွန်းချရေစက်
ဆုံးဖြတ်ချက်ဖြင့် ရက်ရောစိတ်ဝယ်
သိန်းနှစ်ဆယ်အား အလှူဒါန်းသွားပြီ
တိုးပွားဆောက်ကုန် လူအိုရုံကောင်း
စုပုံရောင်းလေ စိန်နှင့်ရွှေတို့
မျှဝေရင်းရ လှူလိုက်ရ၏
ဘဝအသက် နှစ်ဝေရက်တွင်
သီလရှင်ပြု ဘွဲခံမှုကား
ဘွားသုမာလာ တွင်ရစ်ပါပြီ
မြန်မာတစ်ဝှမ်း မည်ကျော်လွမ်း၏
စိတ်ဝမ်းချမ်းသာ ဧရိပ်သာ
မင်္ဂလာတည့် မင်္ဂလာ
မွှေးပျံ့စွာတည့် မွှေးပျံ့စွာ ။

Title: ဒုတိယကမ္ဘာစစ်မီးနှင့် ရန်ကုန် နှင်းဆီကုန်းလူအိုရုံမှ မင်းကွန်းလူအိုရုံသို့ ၁၉၄၁ ခုနှစ်၊ ဒီဇင်ဘာလ ၂၃၊ ၂၅ ရက်များ
By: ဒေါက်တာထီလာစစ်သူ
ဆိုးကြမ္မာပင်
ကမ္ဘာစစ်မီး တောက်လောင်ညီး၍
စစ်ကြီးရောက်လာ ပြည်မြန်မာတွင်
ဂျပန်စစ်လေယာဉ် တိုက်စစ်ဆင်ပြီ
ဝင်လာဝဲပျံ ကောင်းကင်ယံမှ
ရန်ကုန်မြို့၌ သူတို့တိုက်ကြ
တိုက်ရိုက်ဗုံးကြဲ သွေးသံရဲ၏
သေပွဲဝင်ကြ ပျက်စီးကြပြီ
ရှောင်ရပြေးရ မြို့ခွာရသော်
ဖွားဒေါ်ဦးဇွန်း သူတိုက်တွန်းလျက်
မင်းကွန်းခေါ်သွား အဘိုးအဘွားတို့
ချထားစစ်ရှောင် စစ်ကိုင်းချောင်တွင်
တောင်ရိပ်နေခို တောရိပ်ခို၏
ကုသိုလ်ပွားများ ကျင့်ကြံသွားကြ
အားလုံးဘေးကင်း စစ်ရန်ရှင်း၏
ညှင်းညံ့လေပြည် ဝှေ့ခတ်နေစဉ်
ဧရာဝတီ တေးချင်းသီ
ချိုမြအေးကြည် ဝေဝေစီ ။

Title: ဂျပန်ခေတ်အတွင်း ရန်ကုန်တိုင်း၊ သင်္ယန်းကျွန်းမြို့နယ် နှင်းဆီကုန်းလူအိုရုံ ပြန်လည်တည်ထောင်မှု ဆောင်ရွက်ချက်များ
By: ဒေါက်တာထီလာစစ်သူ
စစ်ကြုံကြိုက်တွင်
အခိုက်တန့်လျှင် အေးချမ်းစဉ်၌
မြို့ပြန်ဝင်သူ ထိုမြို့သူတို့
ထူထောင်ကြကုန် မြို့ရန်ကုန်တွင်
လူအိုရုံဆီ
ပြန်လည်ရောက်ကြ ခိုကိုးကြသည်
မြန်မာ့ဘိုးဘွား သက်ကြီးများကို
တတ်အားသရွေ့ စောင့်ရှောက်၍လျှင်
နေ့စဉ်အားထုတ် အလုပ်လုပ်၏
ဦးဥတ္တရ ဘောက်ထော်မှလျှင်
ကြွလာစောင်မ ဦးစံလှနှင့်
ဒေါ်ဉာဏရသေ့ ဒေါ်ဆိုင် တွေ့၍
နေ့နေ့ညည ကြည့်ရှုကြပြီ
အာရှလူငယ် မျိုးချစ်နွယ်တို့
သည်ဝယ်စုပေါင်း ကူညီဆောင်း၏
ပြန်ပြောင်းတည်ရစ် လူအိုဖြစ်၍
မေတ္တာစောင်းသံ ဝေ့ဝဲပျံ ။
သစ္စာလောင်းပြန် နေ့ညမှန် ။

Title: မြန်မာ့အလင်းသတင်းစာတိုက် အယ်ဒီတာ ဦးတင်ထံ သွားရောက်အကူအညီတောင်းခံ ဆောင်ရွက်ခြင်း
By: ဒေါက်တာထီလာစစ်သူ
ဝိုင်းဝန်းကူရန်
ပြည်သူများစွာ သိရှိပါရန်
မြန်မာအလင်း ထိုသတင်းစာ
ချက်ခြင်းရေးကာ ဖေါ်ပြပါရန်
ဒေါ်ဉာဏနှင့် အာရှလူငယ်
မျိုးချစ်နွယ်များ ပေါင်းစုသွားပြီ
အယ်ဒီတာဦးတင် တွေ့ဆုံမြင်၍
ကျိုးစဉ်ကြောင်းစုံ ပြောပြကုန်သော်
အပုံအယင် သတင်းစဉ်၌
လှူရှင်ဖိတ်ခေါ် နှိုးလှုံ့ဆော်ခဲ့
မျှော်ခေါ်စဉ်းစား လူသူများလျှင်
ဖတ်ကြားသတင်း သိရလျှင်းက
ချက်ခြင်းလှူဒါန်း ဒါနပန်းဝေ
စေတနာရှင် လွန်သန့်စင်ဘိ
ရင်မှာပေါက်ဖွား ပီတိပွားသည်
စိတ်ထားမွန်မြတ် တလှပ်လှပ်
လွှမ်းပတ်လွှမ်းခြုံ ဤလူ့ဘုံ
အေးဓာတ်စုပုံ တို့ရင်ခုံ ။ ။

Title: နှင်းဆီကုန်းလူအိုရုံ စောင့်ရှောက်ရေးအဖွဲ့ ဖွဲ့စည်းခြင်း ၄ ရက် ဧပြီလ၊ ၁၉၄၃ ခုနှစ် (တနင်္ဂနွေနေ့) သင်္ယန်းကျွန်း ကျိုက္ကဆံစေတီ ဦးဘတူ ဇရပ်၌ အစည်းအဝေးကျင်းပခြင်း
By: ဒေါက်တာထီလာစစ်သူ
တွေးမြော်ခေါ်၍
ဆရာတော်နာယက ဦးဥတ္တရလျှင်
ရှင်လူပါသော
တရားဟောဆရာ ပါဝင်ဦးဘိုးတူ
ဦတူလုပ်ငန်း ဆောင်ရွက်ခန်း၌
ဝိုင်းဝန်းအုံဖွဲ့ စုပေါင်းခဲ့၍
အဖွဲ့ ဖွဲ့ကြ ဥက္ကဋ္ဌကို
မြန်မာ့အလင်း သတင်းစာရှင်
ဦးတင် တင်မြှောက် (၁၂) ယောက်တို့
စောင့်ရှောက်ကြမည် သဘောညီကြ
ဤအဆောက်အအုံ လူအိုရုံထက်
အိုးခွက်ပန်းကန် စားသောက်ရန်တွက်
လှူခံဖြည့်တည် အဝတ်ထည်တို့
ကြည်ဖြူစုံပုံ ပြည့်ကုံလုံစေ
နေထိုင်ဘွားဘိုး (၁၂) ဦးတိုး၏
ကြိုးစားဆက်လက် လက်ချင်းယှက်ကြ
သက်ရှည်ကျန်းမာ ရှိပါစေ
ဆက်တည်၍သာ ပြည့်ပါစေ ။

Title: စစ်ကိုင်းတောင်ရိုး မင်းကွန်းရှိ ဘွားဦးဇွန်းထံ မြန်မာ့အလင်းဦးတင်က ၁၉၄၃ ခုနှစ်၊ ဧပြီလ ၈ ရက်နေ့တွင် စာတစ်စောင် ရေးသားပေးပို့ခြင်း
By: ဒေါက်တာထီလာစစ်သူ
လူသားအကျိုး
အဘိုးအဘွား စောင့်ရှောက်ထားပြီ
ဘွားဦးဇွန်းသို့ စာရေးပို့၏
နှစ်လို့ဝမ်းသာ ရှိလေပါလော့
စာရေးထည့်သွင်း ကြောင်းကြားခြင်းလျှင်
"နှင်းဆီကွန်းလူအိုရုံ" ဖွဲ့စည်းပုံဖြင့်
လုံခြုံစောင့်ရှောက် ကူပံ့ထောက်ကြ
(၁၂) ယောက်ဘိုးဘွား ပြုစုထားပြီ
စားသောက်နေရေး ကျန်းမာရေးတို့
နွေးထွေးချမ်းသာ ရှိနေပါပြီ
အညာမင်းကွန်း ဘွားဦးဇွန်း၌
ထွေးပိုက်ခေါ်သွား အဘိုးဘွားတို့
ပြန်ငြားလိုက ပြန်လို့ရပြီ
ပြန်လည်လက်ခံ ပြုစုရန်တွက်
ဆုံးဖြတ်ချက်ချ ပေးပို့ကြ၏
ဘဝချမ်းမြေ့ ပျော်ရွှင်မွေ့ရန်
လက်တွေ့ဖေါ်ဆောင် တိုးတက်နေ
ကိုယ်တွေ့ထည်ထောင် အောင်မြင်နေ ။
ဤဇမ္ဗူတွင်
လူနှင့်လူချင်း စောင့်ရှောက်ခြင်းတည်း
ကိုယ်ချင်းစာနာ မွန်မြတ်စွာသော
လူ့ရွာစိတ်ထား ဤတရားလျှင်
ပွားများရှင်သန် ဖွံ့ဖြိုးမှန်၏
မြန်မာစိတ်ရင်း ကောင်းမြတ်ခြင်းပင်
ကြင်နာသနား လှူဒါန်းသွားကြ
ဘိုးဘွားသက်ရှည် အေးချမ်းရည်၍
တည်ထောင်ကျိုးပြု ဝိုင်းပြုစုခဲ့
ယုယထွေးပိုက် ဂရုစိုက်ကြ
လှိုက်လှဲကြည်နူး မေတ္တာဖူးဝေ
ယစ်မူးပျံ့နှံ့ မရပ်တန့်တော့
ဆွတ်ပျံ့ရင်မှာ လှပစွာတည့်
လူရွာ၌လျှင် သံယောဇဉ်တို့
ခင်မင်ရစ်ပတ် အထပ်ထပ်သည်
မပြတ်ဖြစ်ပေါ် သာဓုခေါ်၏
ရွှင်ပျော်ရပ်ဝန်း ထွန်းပနေ
တို့ ဒေါ်ဦးဇွန်း ဝမ်းသာစေ ။

Title: ဘွားဦးဇွန်းထံမှ ပြန်စာတစ်စောင် ၁၃၀၅ ခုနှစ်၊ ကဆုန်လပြည့်ကျော် (၁၀) ရက် ၁၉၄၃ ခုနှစ်၊ မေလ ၂၈ ရက် နေ့စွဲဖြင့် စာပြန်ကြားလာခြင်း
By: ဒေါက်တာထီလာစစ်သူ
ဘွားဦးဇွန်းက ပေးစာရ၍
ရရှိသည်မှာ ဖိုးထိုက်စွာပင်
သေချာသိမ်းထုပ် ဘဏ္ဍာထုပ်တို့
ရွှေထုပ်ငွေထုပ် ထိုအထုပ်ထက်
ကျွန်ုပ်ဝမ်းသာ ပီတိဖြာမိ
စာရေးရာတွင် ဦးတင်ဥက္ကဋ္ဌ
ဖော်ပြအကြောင်း မြှော်လင့်ကြောင်းဖြင့်
ကောင်းရန်တာရှည် စိတ်သန်ရည်၍
တည်ထောင်ပြုကြ စောင့်ရှောက်ကြသော
နာယကဆရာတော် ကောင်ထည်ဖော်၍
ကောင်းမြော်လင့်ခဲ့ တည်ထောင်ခဲ့၍
အဖွဲကဝင်များ လူကြီးများပါ
အားလုံးကြံတိုင်း အောင်ပါစေ ။
သုံးပါးကပ်မှ ကျော်လွှားနိုင်ပါစေ
ဆုတွေတောင်းဆို စေတနာပိုဘိ
လူအိုအကျိုး သည်ပိုးလိုဟန်
အပေါ်ယံဟန်ပြ လောဘမောဟ
အတ္တဟိတ ငိုဘတွေ့လျှင်
ထင်မြင်ပါလျင် ဆောလျှင်ဖယ်ရှား
နှိမ်နှင်းဖယ်ရှားနိုင်ပါစေ ။
စာအိပ်ခေါင်းဖြင့်
အသင့်ဝယ်မရ စာပြန်ရရာ
ကြန့်ကြာခြင်းကို သည်းခံဆိုလျက်
စာကိုပြန်ရေး ပြန်စာပေးသည်
ချမ်းအေးမေတ္တာ လှိုင်လှိုင်ဝေ ။။

Title: ဘွားဦးဇွန်းထံမှ ဒုတိယအကြိမ် ပြန်စာတစ်စောင် ၁၃၀၅ ခုနှစ်၊ တော်သလင်းလပြည့်ကျော် (၉) ရက် ၁၉၄၃ ခုနှစ်၊ စက်တင်ဘာလ ၂၂ ရက်
By: ဒေါက်တာထီလာစစ်သူ
စာဖြင့်ရေးသား ဖော်ပြထားသည်
အဘွားသည်လည်း အသက်ကြီးပြီ
လူလည်းမကျန်းခိုင် မတတ်နိုင်ပါ
တာဝန်ဆက်လက် မောင်တို့ဆက်ပါ
ခေါ်လာဘိုးဘွား ထိုအများမှ
အဘွား (၁၀) ဦး ဘိုး (၈) ဦးကို
လူအိုရုံမင်းကွန်း ဤတောင်တန်းမှာ
ရွှင်လန်းမပျော် ပြန်၍ခေါ်ပါ
ပြန်လွှတ်ပါသည် စာရေးစီ၍
ဤစာပို့ခဲ့ ဖတ်ရခဲ့၏
လွမ်းဘွဲစာတို နေမင်းညိုချိန်
ဘွားအိုဦးဇွန်း ဖော်ပြညွှန်း၏
နှုတ်ခွန်းချိုသာ ဆိုခဲ့ရှာမော
ဇရာထောင်းချိန် ဘဝမှိန်ပြီ
အိမ်ပြန်ရန်ကုန် လူအိုရုံသို့
စုန်ဆင်း (၇) ယောက် ပြန်၍ရောက်ခဲ့
စောင့်ရှောက်ကြည့်ရှု ကြင်နာမှုဖြင့်
ယုယအမြဲ ကျင့်ဝတ်မြဲ၏
စွဲမြဲဝိရိယ ထိုလုံ့လကြောင့်
လောကပါလ မြတ်ဓမ္မသည်
ထွန်းပဝင်းစည် ဝင်းဝင်းကြည်
ရွှန်းမြရောင်ခြည် လင်းလင်းရီ ။ ။
ဂျပန်ခေတ်တွင်
နေလျှင်ဆင်းရဲ စားဆင်းရဲ၏
ဝတ်လဲမလှ ချို့တဲ့လှ၏
ကာလစစ်တွင်း ထိတ်လန့်ခြင်းများ
ပြေးရင်းလွှားရင်း မီးဝင်းဝင်းလျှင်
ပြင်းထန်ဗုံးကြဲ စစ်ခင်းပွဲတွေ
သေပွဲဝင်ကြ ဒါဏ်ရာ ရနေ
ဘဝခေတ်ပျက် ဆင်းရဲနက်ဘိ
ခက်ခဲကြားတွင် တို့ဦးတင်သည်
ဤအဘိုးအဘွား သူအိုများကို
ကြိုးစားဆောင်ခဲ့ မှုဆောင်ဖွဲ့ဖြင့်
ထမ်းခဲ့ကြရာ ထိုဝန်တာတို့
များစွာမှပင် ကြီးလေးတင်ခဲ့
နေ့စဉ်ကျွေးမွေး နပ်မှန်ကျွေးရန်
စုဝေးငွေစု စုဆောင်းမှုဖြင့်
ပြုစုစောင့်ရှောက် အထမြောက်၏
ပေါ်ပေါက်ခဲ့ရာ မြန်မာလူ့ဘောင်
ပုဇွန်တောင်မှ ဒါနလှူပေး
သူဋ္ဌေးဦးညို သဒ္ဓါပိုသော်
ဒေါ်ဒေါ်ညွန့်ဇနီး ရှုမငြီးတို့
ကြီးမားလှူပြု စုစုငွေပေါင်း
တစ်သောင်းနှစ်ထောင် လှူပွဲအောင်ပြီ
ချောင်လည်သက်သာ ရှိခဲ့ပါပြီ
စေတနာမိုး ဖြိုးဖြိုးစွေ
မေတ္တာငွေမိုး တိုးတိုးဝေ ။။
ဤသို့သာလျှင် ဆက်နေလျှင်က
ရှုမြင်မကောင်း ဆောက်အုံဟောင်းများ
အကြောင်းမလှ ပြိုပျက်ကျလိမ့်
ဒေသကင်းကွာ အုပ်ချုပ်ရာမူ
လွယ်ကူမရှိ ဖြစ်နေဘိရှင့်
လှူမည့်ပုဂ္ဂိုလ် လူထိုထိုလည်း
မနီးကွာလှမ်း ခရီးလမ်းကြောင့်
စိုးနှောင့်ဗျာပါ ရှိနိုင်ပါတည့်
သည်မှာ ဘွားဘိုး ဆင်းရဲမျိုးတို့
ခိုကိုးရာမဲ့ မှီခိုခဲ့ကြ
ဘဝဝမ်းရေး ထမင်းကျွေးရုံ
တောင်သင့်ရုံဖြင့် ဆိုရုံမျှထား
ပြည်သူများတို့ ပွားများသဒ္ဓါ
စေတနာလျှင် များစွာခံယူ
အားပေးလှူအောင် ဆောင်ရွက်ရာဝယ်
မယ်မယ်ရရ မရှိကြလျှင်
အလှူရှင်တို့ ငြိုငြင်စိတ်ကွက်
စေတနာပျက်လိမ့် ဆက်လက်ရှည်လျား
သည်တိုင်းထားက ပျက်ပြားဆုတ်ယုတ်
ဤအလုပ်တို့ ပြုတ်ပြုန်းသွားမည်
သိနားလည်ကြ
ပြည်သူလူထု ကျေနပ်မှုဖြင့်
ပြုသည့်ကုသိုလ် ထက်သန်ပိုအောင်
ဆိုသည့်အတိုင်း မှုဆောင်တိုင်း၏
စိတ်တိုင်းကျလျှင် ကြိမ်ကြိမ်ပင်တည်း
တိုင်ပင်ဆွေးနွေး ဆုံးဖြတ်ပေး၍
အေးချမ်းရိပ်မြုံ ရှာဖွေမည်
မွှေးမြပန်းရုံ လန်းစေမည် ။ ။
ရန်ကုန်မြို့တွင်
သူတို့ရှာဖွေ ဆောက်အုံမြေကွက်
နေရာသစ်မှန် ကြိုးစားပြန်ခဲ့
နက်သန်ဘူမိ မှန်ဖြစ်သည့်မြေ
လက်ရှိနေရာ တွေ့ကြပါပြီ
ကမ္ဘာအေးမည် စေတီလမ်းဖြစ်
နှစ်ဆယ့်တစ်ပင် တွေ့ရှိမြင်ကြ
အိမ်ရှင်ရှိလတ် ပိုင်ဆိုင်အပ်သူ
ဘိလပ်နေရာ ဘားလ်သဇာမည်
ကိုယ်စားလည်နှင့် တစ်ဆင့်လွှဲထား
စုံစမ်းသွားရာ အိမ်ပါမြေပေါင်း
ငွေသုံးသောင်းနှင့် ရောင်းချလိမ့်မည်
ပိုင်ရှင်ဆီသို့ အတည်ပြုရေး
စရန်ပေးပါ ငွေသုံးသောင်းနှင့်
ရောင်းချလိမ့်မည် ပိုင်ရှင်ဆီသို့
အတည်ပြုရေး စရန်ပေးရာ
ငွေကြေးသုံးထောင် ပေးချေဆောင်သည်
၁၉၅၁ ထိုနှစ်ဇန်နဝါရီ
ရက်သည် ၁၅ အောင်မြင်သွားပြီ
ဝမ်းမြောက်ဝမ်းသာ ဖြစ်မိပါခဲ့
လူ့ရွာလူ့ဘုံ ဆောက်အုံမြေသစ်
တည်ရစ်နိဒါန်း အောင်မြင်ခဏ်းလျှင်
စိတ်ဝမ်းပီတိ တသိမ့်သိမ့်
ရွှင်လန်းကြည်ဘိ တငြိမ့်ငြိမ့် ။။

Title: ဒေါ်ဦးဇွန်းအား အစိုးရက တိုင်းပြည်ကျိုးဆောင် ဘွဲ့ဂုဏ်ထူး(T.P.S) ချီးမြှင့်အပ်နှင်းခြင်း
By: ဒေါက်တာထီလာစစ်သူ
ပန်းသတင်းလျှင် လေညှင်းဆောင် ...
လူ့သတင်းလျှင် လူချင်းဆောင် ...
ထွန်းပြောင်ဝင်းဝင်း ငွေလမင်း
ထွန်းလင်းအေးစွ ရွှန်းမြမြ
လောကမြေပြင် အလှဆင်
ယဉ်ကျေးသိမ်မွေ့ မြန့်ဓလေ့ဖြင့်
လက်တွေ့တည်ထား စောင့်ရှောက်သွားသော
ဘိုးဘွားရိပ်သာ ဂုဏ်လင်းဖြာသော်
လွန်စွာ မွန်မြတ် ချီးကျူးအပ်၍
ဘွဲ့အပ်နှင်းပြီ အစိုးရသည်လျှင်
ဤသူတော်စင် ဒေါ်ဦးဇွန်း
မြန့်ဝန်းကျင်တိုင်း ဂုဏ်ပြည့်လှိုင်း၍
"တိုင်းပြည်ကျိုးဆောင်" ဂုဏ်ရောင်ထိန်ထိန်
ဂုဏ်ထူးဆောင်ဘွဲ့ ရရှိခဲ့ပြီ၊
ထွန်းခဲ့လင်းရောင် လူမှုအောင်ပွဲ
ဂုဏ်ရှိန်ရှိန်တက် ဂုဏ်လင်းလက်၏
ကျိုးဆက်ခံစား မီးရထားနှင့်
ရေသွားမီးသင်္ဘော စီးနင်းသောလမ်း၊
ပထမတန်းမှ အခလည်းမဲ့
လိုက်ပါခဲ့ရာ ခွင့်ပြုပါသည်
နေရာနှံ့ပြား များပါစေ
ဒေါ်ဦးဇွန်းဘွား သွားပါလေ ။။

Title: ဘွားဦးဇွန်းသည် စစ်ကိုင်းတောင်ရိုး မင်းကွန်းလူအိုရုံ၌ သက္ကရာဇ် ၁၃၀၆ ခုနှစ်၊ ကဆုန်လပြည့်ကျော် ၅ ရက်၊ ခရစ်နှစ် ၁၉၄၄ ခုနှစ်၊ မေလ ၁၁ ရက်နေ့၌ ကွယ်လွန်အနိစ္စ ရောက်သွားရရှာခြင်း
By: ဒေါက်တာထီလာစစ်သူ
မြန်မာပြည်ဘွား တိုင်းရင်းသားတွင်
အရင်ဦးဆုံး ပထမဆုံးပင်
လုံးပမ်းအားပြု တည်ထောင်မှုဖြင့်
လူမှုဝန်ထမ်း ဤလုပ်ငန်းကို
ကြိုးပမ်းလုံ့လ မျိုးစေ့ချသူ
လောကအလယ် ဂုဏ်ပေါင်းကြွယ်သူ
သက်ရွယ် ၇၆ နှစ် ကွယ်လွန်ရစ်ပြီ
ဤမင်းကွန်းဘုံ လူအိုရုံ၌
လူ့ဘုံပျော်ညောင်း နတ်ဘုံပြောင်းပြီ
ကောင်းမှုကုသိုလ် တောင်းဆုဆိုကြ
တောင်ညိုငြိမ့်ငြိမ့် မြစ်သိမ့်သိမ့်ပင်
လူးလှိမ့်တိမ်တောင် ငိုမဲ့မှောင်မဲ့
လေဆောင်ပတ်ဝိုက် ငို၍ ရှိုက်၏
အရိုက်အရာ ဆက်ခံပါသော
ရိပ်သာလူအိုရုံ သုခဘုံတို့
အပုံအယင် ပေါ်ပေါက်ထင်ခဲ့
လူလျှင်လူချင်း စောင့်ရှောက်ခြင်းကို
လမ်းခင်းပြညွှန်း ဘွားဦးဇွန်းသည်
မော်ကွန်းစာတိုင် ခိုင်ပေပြီ
ပေါ်ထွန်းပန်းခိုင် မြိုင်လေပြီ ။။

Title: ဘွားဦးဇွန်း၏ စိတ်နေသဘောထား နေထိုင်စားသောက်မှု ပုံရိပ်လွှာ
By: ဒေါက်တာထီလာစစ်သူ
ဘွားဦးဇွန်းသည် အာဇာနည်
ရဲနီနီရင့် မြတ်ပန်းပွင့်
ရဲရင့်ပြတ်သား ပြဋ္ဌာန်းထားက
စိတ်ထားမြဲရစ် မဖြစ်မနေ
ပြုလုပ်လေသည့် ပိုင်းပြတ်ရှိသည့်
သံမဏိစိတ်ဓာတ် ပိုင်ဆိုင်လတ်၏
သပ်ယပ်ဆွတ်ပျံ့ မွှေးကျော်လွှံ့သူ
နူးညံ့သိမ်မွေ့ မြန်ဓလေ့ဖြင့်
ပျော်၍နေသွား အဝတ်စားလည်း
အခြားသူ့ပုံ နေထိုင်ပုံသို့
ဂုဏ်တုဂုဏ်ပြိုင် မလုပ်တိုင်ချေ
နေထိုင်ရောင့်ရဲ တင်းတိမ်မြဲပင်
ဝတ်ဆဲအင်္ကျီ ချောပင်နီပင်
တည်ကြည်စိတ်နေ စိန်ရွှေမဆင်
ရိုးရိုးယဉ်ယဉ် ပွဲလမ်းတွင်လည်း
ဆင်ယင်ဝတ်လှ အမရပူရ
လုံချည်မျှသာ သာမှုနာမှု
ဝတ်ဆင်မှုသည် အေးချမ်းကြည်၏
ပီသ သမီးကောင်း ရတနာကောင်း
ဗိုင်းကောင်းကျောက်ဖိ အိန္ဒြေရှိ
ကျောင်းကောင်းတစ်စေ့ ပြည်တန်ဘိ ။။
ကုသိုလ်ပြုမည် ပြဋ္ဌာန်းရည်လျှင်
ဤပြဋ္ဌာန်းချက် ထမြောက်ရက်တိုင်
ဆောင်ရွက်နိုင်ရာ အောင်မြင်ခါ၌
နှစ်ခြိုက်ပျော်ရွှင် စိတ်သန်ရှင်သူ
လူပေါင်းသင်းဆံ့ နှယ်အနှံ့ပင်
ပတ်လွှံ့ကျော်ကြား လူသိများ၏
များပြားသုတ ရှိကြွယ်ဝသူ
ဘဝနေ့စဉ် မင်္ဂလာတရား
၃၈ ပါးနှင့် ညီအောင်ကျင့်သူ
ထိုက်သင့်လှူသော သူစိတ်စောက
ရက်ရောပေးကမ်း မြဲလှူဒါန်းနေ
ခြိုးခြံလေရာ ထိုအခါတွင်
စားလျှင်တစ်နပ် ဟင်းတစ်နပ်ဖြင့်
ရပ်တည်ခဲ့သည် ပိုးကုန်သည်ပင်
ပိုးထည်ရောင်းဝယ် အနယ်နယ်သို့
အမြို့မြို့ရောက် ခရီးပေါက်သူ
လူသူများပြား ဆက်ဆန်ငြားလည်း
ယောက်ျားမယူ စိတ်မပူချေ
သူတစ်ကိုယ်တည်း အပျိုကြီးပင်
ချီးမွမ်းဖွယ်ဖြစ် ကျင့်ကြံရစ်၍
ကျစ်လျစ်သိပ်သည်း နိုင်ဘိတောင်း
တခေတ်တစ်ယောက် ခိုင်ဘိတောင်း ။
ဘွားဦးဇွန်းသည် လွန်တည်ကြည်ဘိ
စွမ်းရည်ထက်မြက် ဉာဏ်ရည်ထက်၏
ရက္ခိတရား လက်ကိုင်ထားသူ
စိတ်ထားဖြူစင် သီလရှင်သည်
နေ့စဉ်ရှိခိုး ဘုရားကိုးကွယ်
ရိုးရိုးလျှင်ကျင့် မြင့်မြင့်လျှင်ကြံ
ထက်သန်စေတနာ သန့်စင်စွာဖြင့်
နစ်နာခံလျက် မဖက်ကိုယ်ကျိုး
အမျိုးစောင့်ရာ ဘဝတာတွင်
ခိုင်မာသောဇွဲ လုံ့လမြဲသူ
တုယူလိုက်နာ စံထားရာပင်
သူငါအားကျ ဝီရိယသည်
လောကတည်ဆောက် ထွန်းသစ်ပေါက်၏
ထွန်းတောက်ကြယ်ပွင့် ငွေကြယ်ဖြူ
မိုးအောက်စင်မြင့် တင့်တယ်သူ ။။

Title: ယနေ့ ရန်ကုန်မြို့ နှင်းဆီကုန်းဘိုးဘွားရိပ်သာ ပေါ်ပေါက်ထွန်းသစ်လာချိန်
By: ဒေါက်တာထီလာစစ်သူ
သက်ကြီးသက်အို နေမင်းညိုချိန်
ခိုကိုးရာမဲ့ ခြွေရံမဲ့ချိန်
ယိုင်နဲ့စီးပွား ငွေရှားပါးချိန်
အားကိုးမရှိ ညှိုးငယ်ဘိ၏
ချိနဲ့ဘဝ ကြုံတွေ့ရချိန်
ဒုက္ခရောက်စဉ် တရားယှဉ်၍
ကြင်နာဆပွား တည်ထောင်ထားသော
ဘိုးဘွားရိပ်သာ ပေါ်ပေါက်လာ၍
ပြန်၍အံတု ခိုကိုးပြုနိုင်
ပူမှုကင်းဝေး ငြိမ်းချမ်းအေးပြီ
နေရေးလည်းကောင်း ဓမ္မကောင်း၏
ဆေးကောင်းဝါးကောင်း သမားကောင်းတို့
စုပေါင်းကုသ ပြုစုကြပြီ
ဘဝအေးချမ်း တရားလွှမ်း၏
ပင်ပမ်းမရှိ ပြည့်စုံသိခဲ့
သတိမြဲစွာ ဘာဝနာပွား
စားသောက်နားနေ မြန်မာ့မြေတွင်
ယဉ်ကျေးသိမ်မွေ့ လွန်ချမ်းမြေ့သည်
ဆုံတွေ့ချိန်ကောင်း ဘဝပင်
ရွေ့ရွေ့ခေတ်ပြောင်း ကာလတွင် ။
နှင်းဆီရနံ့
မွှေးဆွတ်ပျံ့
ပတ်လွှံ့ထုံမွှေး မွှေးတည့်လေ ။
အေးမြမေတ္တာ
စေတနာ
ကရုဏာပွား ပွားတည့်လေ ။
ရပ်နီးရပ်ဝေး
လာစုဝေး
ကျွေးမွေးလှူဒါန်း လှူတည့်လေ ။
လှူငွေထည့်ဝင်
သဒ္ဓါရွှင်
ကြည်လင်လှပ လှတည့်လေ ။
ရောက်သူတိုင်းမှာ
စိတ်ချမ်းသာ
ဘယာကင်းဝေး ဝေးတည့်လေ ။
လူနတ်ဗြဟ္မာ
ပို့မေတ္တာ
ကမ္ဘာတိုင်ထိ တိုင်တည့်လေ ။
သက်ကြီးရိပ်မြုံ
သုခဘုံ
ကုံလုံပြည့်ဝ ပြည့်တည်လေ ။
လူ့ပြည် နတ်ပြည်
ဗြဟ္မာပြည်
ရှည်လျားပေါ်ထွန်း
အလင်းထွန်း
ဖြာဝန်းလင်းထိန်
ဝင်းဝင်း ရှိန်ရှိန်
လူ့အိမ်နတ်အိမ်
ဗြဟ္မာအိမ်
အေးငြိမ့် ပျံ့မွှေး
မွှေးလွန်းမွှေး
ရေးဖွဲ့ကဗျာ ရေးတည့်လေ ။

Title: ဂျပန်ခေတ် လူအိုရုံအခြေအနေ ဘိုးဘွားစောင့်ရှောက်ရေးအဖွဲ့ စတင်ဖွဲ့စည်းချိန် ဥက္ကဋ္ဌ ဦးတင်နှင့် အဖွဲ့ဖြေရှင်းဆောင်ရွက်ရသည့် အခြေအနေများ
By: ဒေါက်တာထီလာစစ်သူ
ဂျပန်ခေတ်တွင်
နေလျှင်ဆင်းရဲ စားဆင်းရဲ၍
ခက်ခဲများစွာ ကြုံခဲ့ရှာ၏
ရှိသည့်ကြေးငွေ ရံပုံငွေလည်း
နည်းပါးချို့တဲ့ မလောက်ခဲ့ချေ
ချက်ခဲ့ထမင်း ချဉ်ပေါင်ဟင်းနှင့်
ပဲဟင်းပါ၏ ငါးပိရေကြည်
တည်ခင်းကျွေးရ တိုင်ပင်ကြ၍
ဖွဲ့နာယက မထေရ်ကလျှင်
ကျွေးရတစ်လှည့် မွေးတစ်လှည်ပင်
တစ်လှည့်ဥက္ကဋ္ဌ ဦးတင်ကလျှင်
ထည့်ဝင်ငွေစု ကျွေးမွေးပြု၏
ကောင်းမှုပြုရာ ဖွဲ့ဝင်ပါကြ
မကြာခဏ လုပ်ခဲ့ရဘိ
ဘဝမွန်မြတ် ကောင်းစိတ်ဓာတ်ဖြင့်
ရပ်တည်ကြံ့ခိုင် ထူမတ်နိုင်ခဲ့
ပန်းတိုင်ရှေ့ရေး ဖြည့်ဆည်းပေးရန်
ကြံစည်နည်းလမ်း ရှာဖွေနေ ။
မျှောရည်ကြိုးပမ်း ထမ်းရွက်နေ ။ ။
ဂျပန်ခေတ်လျှင်
ခေတ်ကြပ်ဖြစ်ရ ဆင်းရဲလှ၏
အစစမှာ အရာရာပင်
လွန်စွာရှားပါး လွန်နွမ်းပါး၍
ဝတ်စားအင်္ကျီ ချည်လုံချည်ပင်
မပေးဆင်ရ ရှိသမျှတွင်
ဝတ်ဆင်ပေးထား ကြားကြားကြောင်ကြောင်
ရောင်စုံအဝတ် ပေး၍ ဝတ်ရ
လျှော်ဖွပ်မည့်သူ လူလည်းမရှိ
ရှိသည့်လုပ်သား (၃) ဦးနေထားနေ
စေတနာမွန် သူ့ဝန်ထမ်းသူ
ပေးကမ်းကျွေးမွေး မုန့်ဖိုးပေးနိုင်
စည်းဝေးပြီးချိန် ပြန်သွားချိန်၌
အိမ်တကာတည့် တောင်းရမ်းလှည့်ကြ
သွားကြဘိုးဘွား မထိန်းထားနိုင်
သွားလာနေရဲ့ စည်းကမ်းမဲ့ဖြစ်
စစ်တွင်းကာလ ဗုံးကြဲချ၍
သေကြပက်လက် စက်သေနတ်ပစ်
ချုံးထပ်မီးလောင် ရပ်ကွက်ပြောင်ခဲ့
တိမ်းရှောင်ကွင်းလတ် အနီးကပ်လျှင်
ကြပ်မတ်စီမံ အုပ်ချုပ်ရန်မှာ
ခက်ခဲပါသော နေရာဖြစ်၍
ခက်ခဲတွေ့ရ လူ့ဘဝကို
လောကကြုံကြိုက် မြင်နိုင်ခဲ့
သောကရင်ပိုက် ရင်ဆိုင်ခဲ့ ။

Title: ဂျပန်ခေတ်တစ်လျှောက်လုံး မြန်မာ့အလင်းဦးတင်နှင့် အလုပ်အမှုဆောင်အဖွဲ့ဝင်များ သင်္ယန်းကျွန်းနှင်းဆီကုန်းဘိုးဘွားရိပ်သာကို ဆက်လက်စောင့်ရှောက်ပြုစု ။ ၁၉၄၅ ခုနှစ်၊ မေလ အင်္ဂလိပ်စစ်တပ်များ ရန်ကုန်သို့ ပြန်လည်ဝင်ရောက် ဂျပန်ငွေစက္ကူများ တန်ဖိုးလုံးဝမရှိကြောင်း ကြေညာ ။ အခက်အခဲများတွေ့ကြုံရ ၁၉၄၅ ခုနှစ်၊ မေလ
By: ဒေါက်တာထီလာစစ်သူ
ဒုတိယကမ္ဘာစစ် နိဂုံးနှစ်၌
ထိုးစစ်ကြီးလတ် အင်္ဂလိပ်တပ်များ
ရောက်လတ်ရန်ကုန် အာဏာကုန်ဖြင့်
စုပုံရှိနေ ဂျပန်ငွေများ
စက္ကူများပင် "ထောင်လျှင်မလဲသဲကော်"
အားလုံး သုံးပြုမရ
ငွေသုညဟု
ဋ္ဌာနစစ်အုပ်ချုပ် အမိန့်ထုတ်ကြောင့်
ရုပ်သေးကြိုးပြတ် ငွေပြတ်လတ်ခဲ့
ထိုရပ်အခါ များပြားလာသော
မြန်မာဘိုးဘွား (၄၈) ဦးနေ
ကြိုးစားရဆဲ အခက်ခဲများ
များပြားလာလည်း တို့မညည်းနိုင်
ခါးစည်းရုန်းကန် စိတ်ဇွဲမာန်ဖြင့်
ကြံဆညှိနှိုင်း ကူညီဝိုင်းကြ
ရိုင်းပင်းငွေကြေး စိုက်ထုတ်ပေးကြ
ကျွေးမွေးစောင့်ရှောက် ချိန်တောက်လျှောက်ပင်
ထောက်ပံ့ဝိုင်းအုံ မေတ္တာပုံ၏
မျိုးဂုဏ်သိက္ခာ မြင့်မားလာခဲ့
ကြင်နာသောစိတ် ယိုစီးဖိတ်၏
အတိတ်ဖြစ်စဉ် စိတ်စောမြင်
ပုံရိပ်လွမ်းကြင် လွမ်းမောထင် ။။

Title: သင်္ယန်းကျွန်းနေရာမှ ရန်ကုန်မြို့တွင်းတစ်နေရာ သင့်လျော်ရနေရာကို ရှာဖွေ၍ ပြောင်းရွှေ့ရန် ကြိုးပမ်းအားထုတ်ခဲ့ကြပုံ
By: ဒေါက်တာထီလာစစ်သူ
သင်္ယန်းကျွန်းသည် မြို့စွန်တည်နေ
နှင်းဆီကုန်းရိပ်မြုံ လူအိုရုံ၏
ဆောက်အုံများမှာ သက်တမ်းကြာလျက်
များစွာအိုမင်း ထိမ်းသိမ်းခြင်းလည်း
နည်းပါးရှားပါး ပျက်စီးများပြီ
သစ်သားနဲ့ယိုင် မကြံ့ခိုင်ပြီ
အိမ်တိုင်မကောင်း ယိုင်ယွဲ့စောင်းပြီ
မိုးကောင်းသောရပ် ရေစိမ့်ဝပ်နေ
နွေရာသီရောက် ပူရှိန်လှောက်၍
သောက်သုံးရေပြတ် ရှားပါးလတ်၏
ပတ်ဝန်းကျင်တွင် စီးပွားခွင်ပင်
နေ့စဉ်ကြော်လှော် ငရုတ်ညှော်တို့
နံစော်တိုက်ရိုက် အညှော်တိုက်နေ
ထိခိုက်ဘိုးဘွား နာ၍ဖျားကြ
ဆိုးဝါးညှော်ဘေး ကျန်းမာရေးတွက်
ရှေ့ရေးစဉ်းစား ပြောင်းရွှေ့သွားစို့
သွားလာရေးမှာ မလွယ်ပါပြီ
ကြာမြင့်တည်ရစ် နှစ် (၁၀) နှစ်ပင်
အသစ်နေရာ လိုက်လံရှာစို့
တွေးကာကြံဆ တိုင်ပင်ကြပြီ
ပြောပြဉာဏ်နှစ် ဖော်ဆောင်စို့
လောကအသစ် ထူထောင်ဖို့ ။။
ဤသို့သာပင် ဆက်နေလျှင်က
ရှုမြင်မကောင်း ဆောက်အုံဟောင်းများ
အကြောင်းမလှ ပြိုပျက်ကျလိမ့်
ဒေသဝေးကွာ အုပ်ချုပ်ရာမူ
လွယ်ကူမရှိ ဖြစ်နေဘိခဲ့
လှူမည့်ပုဂ္ဂိုလ် လူထိုထိုလည်း
မနီးကွာလှမ်း ခရီးလမ်းကြောင့်
စိတ်နှောင့်ဗျာပါ ရှိနိုင်ပါ၏
သည်မှာဘွားဘိုး ဓနညှိုး၍
ခိုကိုးရာမဲ့ မှီခိုခဲ့ကြ
ဘဝဝမ်းရေး ထမင်းကျွေးရုံ
တော်သင့်ရုံဖြင့် ဆိုရုံမျှထား
ပြည်သူများတို့ ပွားများသဒ္ဓါ
စေတနာလျှင် များစွာခံယူ
အားပေးလှူအောင် ဆောင်ရွက်ရာဝယ်
မယ်မယ်ရရ မရှိကြလျှင်
အလှူရှင်တို့ ငြိုငြင်စိတ်ကွက်
ယုံကြည်ပျက်လိမ့် ဆက်လက်ရှည်လျား
သည်တိုင်းသွားက ပျက်ပြားဆုတ်ယုတ်
ဤအလုပ်တို့ ပြုတ်ပြုန်းသွားမည်
သိနားလည်ကြ
ပြည်သူလူထု ကျေနပ်မှုဖြင့်
ပြုသည့်ကုသိုလ် ထက်သန်ပိုအောင်
ဆိုသည့်အတိုင်း အဖွဲ့ဝင်တိုင်း၏
စိတ်တိုင်းကျလျင် ကြိမ်ကြိမ်ပင်တည်း
တိုင်ပင်ဆွေးနွေး ဆုံးဖြတ်ပေး၍
အေးချမ်းရိပ်မြုံ ရှာဖွေမည်
မွှေးမြပန်းရုံ လန်းစေမည် ။
ရန်ကုန်မြို့တွင်
သူတို့ရှာဖွေ ဆောက်အုံမြေကွက်
နေရာသစ်မှန် ကြိုးစားပြန်ခဲ့
နက်သန်ဘူမိ မှန်ဖြစ်သည့်မြေ
လက်ရှိနေရာ တွေ့ကြပါပြီ
ကမ္ဘာအေးမည် စေတီလမ်းဖြစ်
နှစ်ဆယ့်တစ်ပင် တွေ့ရှိမြင်ကြ
အိမ်ရှင်ရှိလတ် ပိုင်ဆိုင်အပ်သူ
ဘိလပ်နေရာ ဘားလ်သဇာမည်
ကိုယ်စားလှယ်နှင့် တစ်ဆင့်လွှဲထား
စုံစမ်းသွားရာ
အိမ်ပါမြေပေါင်း ငွေသုံးသောင်းနှင့်
ရောင်းချလိမ့်မည် ပိုင်ရှင်ဆီသို့
အတည်ပြုရေး စရံပေး၍
ငွေကြေးသုံးထောင် ပေးချေဆောင်သည်
တစ်ထောင်ကိုးရားငါးဆယ့်တစ် ထိုနှစ်ဇန်နဝါရီ
ရက်သည် ၁၅ အောင်မြင်သွားပြီ
ဦးတည်ခြေလှမ်း ခရီးလမ်းတွင်
ဝမ်းမြောက်ဝမ်းသာ ဖြစ်ကြပါခဲ့
လူ့ရွာလူ့ဘုံ ဆောက်အုံသစ်မြေ
တည်ရစ်နိဒါန်း အောင်မြင်ခဏ်းလျှင်
ရွှင်လန်းပီတိ တဝေဝေ
စိတ်ဝမ်းကြည်ဘိ အဆွေတွေ ။။

Title: ၁၉၅၁ ခုနှစ်၊ ဖေဖော်ဝါရီလ ၂၄ ရက် ရန်ကုန်မြို့၊ ဆန်းကဖေး၌ လူကြီးလူကောင်းများအား ဖိတ်ကြား၍ ဥက္ကဋ္ဌဦးတင်မှ အခြေအနေရှင်းလင်းပြောပြ အလှူခံငွေရရှိ နှင်းဆီကုန်းဘိုးဘွားရိပ်သာ ကမ္ဘာအေးစေတီမြေအဆောက်အုံ ဝယ်ယူရရှိခြင်း
By: ဒေါက်တာထီလာစစ်သူ
ဖော်ပြနေရာ ဆောက်အုံပါပင်
သေချာပိုင်ဆိုင် ဝယ်ယူနိုင်ရန်
ဧည့်ခံကျွေးမွေး ဆန်းကဖေး၌
ဆိုရေးပြောရ ဥက္ကဋ္ဌပင်
ဦးတင်ဖွင့်ဆို ထိုလူအိုရုံ
စုပုံခက်ပွေ စားဝတ်နေတို့
နေရေးဒုက္ခ ရှင်းလင်းပြပြီ
လောကအသစ် ပြောင်းရွှေ့ရစ်အံ့
မြေသစ်အိမ်သစ် ဝယ်ယူရစ်အံ့
အားသစ်လောင်းဖြည့် လှူငွေထည့်ပါ
ဖိတ်ကြားပါသော် သဒ္ဓါရွှင်ကြည်
စေတနာတည်၍ ထည့်ပြီလှူငွေ
ငွေခြောက်သောင်းမျှ စုပုံရပြီ
မူလပိုင်ရှင် ထိုချိန်တွင်၌
ဆောလျင်ပြန်ကြား
အားလုံး (၃) သောင်း ရောင်းချလိုက်ပြီ
ဝယ်နိုင်ပြီလေ ငွေချေစာချုပ်
အလုပ် လုပ်ခဲ့ ပိုင်ဆိုင်ခဲ့ပြီ
ဤနေရာကောင်း အိမ်ရွှေ့ပြောင်းကြ
စိတ်ပြောင်းပျော်ရွှင် အိမ်သစ်ဆင်ခဲ့
ကြင်ကောင်းပါတည့် ကြင်ပါလေ
မြင်ကောင်းပါတည့် မြင်ပါလေ
ခင်ကောင်းပါတည့် ခင်ပါလေ ။။

Title: ဥက္ကဋ္ဌကြီး ဦးတင် နှင်းဆီကုန်းလူအိုရုံစောင့်ရှောက်ရေးအဖွဲ့ စည်းမျဉ်းရေးဆွဲ ၁၉၅၁ ခုနှစ်၊ မေလ (၅) ရက် မှတ်ပုံတင် ။ စည်းမျဉ်းနှင့်အညီ ၁၉၅၂ ခုနှစ်၊ မတ်လ (၂၉) ရက် အစည်းအဝေး၌ ဆုံးဖြတ်၍ နှင်းဆီကုန်းဘိုးဘွားရိပ်သာစောင့်ရှောက်ရေးအဖွဲ့ဟု မှတ်ပုံတင်ရုံး၌ တင်သွင်းပြောင်းလဲခေါ်ဝေါ်သတ်မှတ်၍ ၁၉၅၄ ခုနှစ်၊ မတ်လ (၁၅) ရက် မြေပေါ်တွင် နေထိုင်သူများ ရွှေ့ပြောင်း၊ အဆောက်အအုံသစ်ကို ၁၉၅၅ ခုနှစ်၊ ဩဂုတ်လ ၁၀ ရက်မှစ၍ ဆောက်လုပ်ခြင်း
By: ဒေါက်တာထီလာစစ်သူ
နေရာဒေသ ဧကခုနစ်
ပိုင်ရစ်ပါပြီ ကျယ်ဝန်းထည်လည်း
မြေညီကျဉ်းစွ တစ်ဧကပင်
ရှိခဲ့အင်တည့် ဝန်းကျင်ကုန်းမြင့်
ချိုင့်နှင့်လျှိုမြောင် တောင်မြင့်ကုန်းတည်
ဝန်းကျင်လယ်တွင် နွယ်ပင်စီနေ
မြေညှိထိုးစက်
ဖြိုဖျက်ထောင်းထောင်း အိမ်ဟောင်းလည်ပြို
လမ်းကိုလည်းဖောက် တောင်အောက်မြေဖို့
မြေညီပို့၏ လူတို့ဖန်ဆင်း
တည်ဆောက်ခြင်းလျှင် ချက်ခြင်းပေါ်ပေါက်
အိမ်သစ်ဆောက်၏ လျှောက်ထားတောင်းခံ
အစိုးရထံတွင် စာတင် တင်ပြ
(၃) သိန်းရခဲ့ လှပဆောက်အုံ
သုခဘုံပင် ဂုဏ်ပေါင်းတင့်တယ်
ခန်းနားကြွယ်၏ ထယ်ဝါခန့်ညား
တည်ဆောက်ထားနိုင် ဘိုးဘွားရာဆံ့
ခိုင်တည်တန့်ပြီ
ဤနေစခန်း ဤမြေလမ်းသို့
သင်္ကန်းကျွန်းမှ ပြောင်းရွှေ့ကြပြီ
နွေရာသီဆက် ၃၀ ရက်ဖြစ်
ခရစ်နှစ်ထိုး ၁၉၅၆
ရောက်သည့်နေ့လျင် မှတ်တမ်းဝင်၏
ရှိသည့်ဘိုးဘွား လေးဆယ့်ငါးပင်
ရွှေ့ထားတည်ငြိမ် နတ်စံအိမ်လေ
ရိပ်ငြိမ်စခန်း နတ်မောက်လမ်းမှ
ဝန်ထမ်းလူမှု တည်ထားပြုရစ်
ဖွင့်လှစ်ခဲ့ရာ ဘွားဂေဟာကို
ရပ်ခါရွှေ့ထား ဘွား ၂၅ ဦး
ကူးပြောင်းရောက်လာ လွှဲပြောင်းပါခဲ့
ဤနေရာသစ် မြို့တွင်းဖြစ်၍
သွားရစ်လာရစ် ချောမွေ့ရစ်၏
ဖုထစ်ကင်းဝေး ကျန်းမာရေးလည်း
ရှေးထက်ညီညွတ် လွန်ချောမွတ်၏
ဆွတ်ပျံ့ဘွယ်အောင် လွမ်းမျိုးဆောင်ပြီ
ဆောင်လေသူ၏ ဓိဋ္ဌာန်လျှင်
အောင်မြေဘူမိ နက်သန်ပင် ။ ။

Title: ၁၉၅၇ ခုနှစ်၊ မတ်လ ၂၀ ရက်နေ့ နှင်းဆီကုန်းဘိုးဘွားရိပ်သာဖွင့်ပွဲကို ပျော်ပွဲရွှင်ပွဲများနှင့် ကျင်းပ နိုင်ငံတော်ဝန်ကြီးချုပ် ဦးနု ရိပ်သာဖွင့်ပွဲ အခမ်းအနားတက်ရောက်ဖွင့်လှစ်ပေးခဲ့ခြင်း
By: ဒေါက်တာထီလာစစ်သူ
ရိပ်သာအသစ် နေရာသစ်လျင်
ထွန်းသစ်ပေါ်ပေါက် သစ်တည်ဆောက်သော်
အောက်မေ့ဖွယ်ပင် သာမျိုးထင်ခဲ့
ပျော်ရွှင်ပွဲများ စီစဉ်ထားပြီ
အားလုံးညီညွတ် ရက်သတ်မှတ်၍
ထိုနေ့ဖွင့်ပွဲ ဆင်ယင်နွှဲရာ
ကြီးကဲအုပ်ချုပ် ဝန်ကြီးချုပ်သည်
ဤအခမ်းနားဖွင့် တက်ရောက်ချီးမြှင့်၏
မိုးနှင့်မြေပြင် ချမ်းမြေ့မြင်၏
မင်္ဂလာပေါင်း စုံခညောင်းပြီ
ကောင်းသောနိမိတ် ကောင်းအတိတ်တို့
ရိပ်သာသစ်ကို တို့ကြိုဆိုကြ
လူလိုနတ်လို လွန်ကြည်ညိုကြ
တေးဆိုကြွေးဟစ် ပျော်ရွှင်ရစ်ကြ
ချစ်ဖွယ်မူရာ တို့မြန်မာတွင်
ရိုးရာယဉ်ကျေး ယခင်ရှေးပင်
ကျွေးမွေးဘိုးဘွား ပြုစုထားကြ
ထိန်းထားသည့်ပုံ နှစ်သက်ယုံကြ
ဆောက်အုံဗိမာန် ပျော်ကြောင်းဖန်၏
ရေကန်အသင့် ကြာအသင့်ဆို
နှစ်လိုကြည်ဖြူ အောင်ဆုယူ၏
ကူညီလှူဒါန်း မိုးသို့စွေ
ဖြူနီမြတ်ပန်း နှင်းသို့ဝေ ။
နှင်းဆီပန်းပွင့် ငွါးငွါးစွင့်
ဖူးပွင့်ဝေစည် သင်းပျံ့ရီ
လန်းကြည်ဘိခြင်း သယ်ဆောင်နှင်း
လေးခွင်းပို့နေ ဖြန့်ဖြူးဝေ
ရွှေနိုင်ငံတွင် ကျော်ဇောထင်
ချစ်ကြင်စိတ်ထား နှလုံးသား
မွေးဖွားဝင်လာ ချစ်စိတ်ဖြာ
ကမ္ဘာကပင် အံ့ဩမြင်
ရင်သပ်ရှုမော စိတ်လျှင်စော
ပြောဆိုခဲ့မှု ထိုကောင်းမှု
ယုယဘိုးဘွား စောင့်ရှောက်ထား
ကြိုးစားကြံဆောင် မြန့်လူဘောင်
တည်ထောင်ထွန်းပေါက် အသစ်ဆောက်
ဆောက်အုံသစ်တည် တိုးတက်ပြီ
နှင်းဆီကုန်းလျှင် အောင်ပွဲယင်
သခင်မြင်လှည့် ကြည့်ပါလှည့်
ကြည့်လေတူရှူ သရဖူ
ပြည်သူနှင်းအပ် လွန်မြင့်မြတ်
ထပ်သည့်ပဲ့တင် ဆုံးမထင်
သံလွင်ချိုမြ လွန်စူးရှ
လောကပွဲလှ ဤလူ့ဘောင်
ပရဟိတ ထွန်းလင်းပြောင် ။ ။

Title: ကမ္ဘာအေးစေတီလမ်း နှင်းဆီကုန်းဘိုးဘွားရိပ်သာ၌ ဓမ္မာရုံဆောက်လုပ်ခြင်း
By: ဒေါက်တာထီလာစစ်သူ
ငါတို့ရွှေပြည် ပွင့်မောစည်၍
တည်ခဲ့လေရာ သာသနာလျှင်
မြတ်စွာဗုဒ္ဓ ဂေါတမ၏
ဆုံးမဟောကြား မြတ်တရားတို့
ပွားများလိုက်နာ မြတ်ဘာသာတည်း
ဘာဝနာပွား ရှိဝတ်တွား၍
ဘုရားဝတ်ပြု ကုသိုလ်ပြုမည်
တစ်ခုဆောက်အုံ ဓမ္မာရုံလျင်
ခိုလှုံနိုင်ရေး အုပ်ချုပ်ရေးက
ဆွေးနွေးကြရာ သဒ္ဓါလှူရှင်
စိတ်လန်းရွှင်၍ စင်္ကာပူမှ
လှူဒါန်းခဲ့ပြီ ကုမ္ပဏီရှင်
ကီယိုတန်ဆန် စေတနာသန်ခဲ့
ရန်ကုန်မြို့သား ဂျမားလမ်းပျော်
ဦးစီ ဒေါ်ကျင်မေ ငွေစုစုပေါင်း
သိန်းခြောက်သောင်းဖြင့် ကောင်းမြတ်စုပုံ
ဆောက်နိုင်ကုန်ပြီ အောင်မြင်ပြီလေ
ဤရိပ်သာမှ ဥက္ကဋ္ဌလျှင်
ချခဲ့အုတ်မြစ် ၁၉၅၈ မှ
ဧပြီလ၏ လဆန်း ၄ ရက်
ချပန္နက်တည်း ပြီးရက်ကာလ
မြတ်ဒါနကို မူလလှူရှင်
တို့ပါဝင်၍ ရေစင်သွန်းချ
လှူဒါန်းကြပြီ
ဓမ္မအမွန် အမြတ်ဆုံး
ဘဝသာလွန် အကောင်းဆုံး ။ ။

Title: ရိပ်သာအုပ်ချုပ်ရေးအဖွဲ့က ဆေးရုံအဆောက်အအုံ ဆောက်လုပ်တည်ထောင်။ ၁၉၆၀ ပြည့်နှစ်၊ မတ်လ (၁၃) ရက်နေ့တွင် ရန်ကုန်မြို့တော်ဝန် မြူနီစပယ်မင်းကြီး ဗိုလ်မှူးကြီထွန်းစိန်က အုတ်မြစ်ချပေးခဲ့ ။ ၁၉၆၂ ခုနှစ်၊ မေလ ၆ ရက်နေ့တွင် ရန်ကုန်မြို့တော်ဝန် မြူနီစပယ်မင်းကြီး ဦးကျော်မင်း ဖွင့်လှစ်ပေးခဲ့ခြင်း
By: ဒေါက်တာထီလာစစ်သူ
သက်ရင့်ကြီးလာ အိုဇရာကြောင့်
နာမကျန်းသူ ဘိုးဘွားလူတို့
ကုသဖို့ရည် ဆေးရုံတည်အံ့
နားလည်သည့်လျောက် သဘောပေါက်၍
တည်ဆောက်ကြိုးပမ်း ဤစခန်းတွင်
နည်းလမ်းရှာဖွေ ကြံစည်လေရာ
ငွေစင်ပေးလှူ တို့ပြည်သူတို့
ကြည်ဖြူထည့်လတ် ကျပ်နှစ်သိန်းပေါင်း
ငွေငါးသောင်းတန် ကောင်းကောင်းဆေးရုံ
ရိပ်ခိုလုံနိုင် ကြုံဆုံခဲ့ရ
မြတ်သုခတည့် ကုသဆေးဝါး
ဘိုးအားထား၍ ဘွားဆေးကုနိုင်
ကိုယ်ကြံ့ခိုင်ပြီ
မယိုင်မယိမ်း မတိမ်းမစောင်း
မပြောင်းမရွှေ့ ထိုနေ့ထိုရက်
ဆေးရုံတက်ကြ ကုသကြပြီ
ဘဝသက်ရှည် လူတို့ပြည်ဝယ်
ပွင့်စည်သာယာ ဧချမ်းပါခဲ့
လန်းဖြာရွှင်ကြည် မင်္ဂလာမည်၏
ခေါ်သည်သာဓု ဤကောင်းမှုလျင်
ပူမှုကင်းဝေး စိတ်လွန်အေးဘိ
ရပ်ဝေးရပ်နီး ပတ်လွှံ့ဟည်း၍
ကောင်းချီးပေးသံ သောသောညံပြီ
ခါယံမလပ် ငါတို့ရပ်လျှင်
မြင့်မြတ်စိတ်ထား လွန်ခိုင်ကျီ ။
ကောင်းရပ်ဆပွား တည်နိုင်ပြီ ။။

Title: ၁၉၆၉ ခုနှစ်တွင်၊ ဘိုးဘွားရိပ်သာ၌ ၂ ထပ် အဆောက်အဦသစ်ဆောက်လုပ် ၁၉၇၄ ခုနှစ်၊ မတ်လ (၇) ရက် ၁၃၃၅ ခုနှစ် တပေါင်းလပြည့်နေ့ ပြည်သူ့လွှတ်တော်ကိုယ်စားလှယ် ဗိုလ်ချုပ်ကြီး စန်းယု ဖွင့်လှစ်ပေးခဲ့ခြင်း
By: ဒေါက်တာထီလာစစ်သူ
ဘိုးဘွားရိပ်သာ လူ ၂၀၀ ဆံ့
နေရာဆောက်အုံ ရည်မှန်းကုန်၏
အာရုံသိမြင် လက်တွေ့တွင်မူ
လူဆံ့ ၁၀၀ ဆောက်အုံသာလျှင်
ဆောက်ခါထားရ ကြိုးပမ်းရခဲ့
တစ်စတစ်စ တိုးပွားကြပြီ
ကပ္ပလီကျွန်း ရေဝန်းဝန်းမှ
ကျွန်းပြန်ဘိုးဘွား သူအိုများကို
ပို့ထားလွှဲပြောင်း အကြောင်းကြောင်းကြောင့်
ထပ်လောင်းအင်အား တစ်ရာငါးဆယ်
တိုးပွားတိုးတက် ဦးရေတက်ခဲ့
ခက်ခဲဖြေရှင်း နေထိုင်ခင်းတွက်
လက်ငင်းယာယီ ဆောက်လုပ်တည်ရ
စီစဉ်နောက်တိုး ဘိုးဘွား ၁၀၀
ရိပ်သာတိုးချဲ့ အုပ်ချုပ်ဖွဲ့သို့
လှူခဲ့တန်းခဲ့ ပြည်သူရဲ့ငွေ
ကျပ်ငွေ ၅ သိန်း စီမံကိန်းဖြင့်
ထိန်းသိမ်းဆောက်ရာ ပြီးခဲ့ပါပြီ
ကြည်သာပျော်မွေ့ ထိုရက်နေ့၌
လာ၍ဖွင့်လှစ် ဆောက်အုံသစ်ကို
ပြည်ချစ်မျက်ဖျော် လွှတ်တော်ကိုယ်စားလှယ်
ဤဝယ်ကြွရောက် ချီးမြှင့်မြှောက်၍
ပြီးမြောက်အောင်မြင် ပျော်ကြောင်းထင်သည်
သခင်ကြည့်လှည့် မြင်ပါလှည့်
စိတ်ရွှင်ပီတိ ကြင်ပါခဲ့ ။

Title: ၁၉၅၆ ခုနှစ် နောက်ပိုင်းမှစ၍ နှင်းဆီကုန်းဘိုးဘွားရိပ်သာသည် အဆင့်ဆင့် အဘက်ဘက်မှ တိုးတက်မှုရှိလာခဲ့ ။ ဥက္ကဋ္ဌကြီး ဦးတင်သည် ကုန်သွယ်မှုဝန်ကြီးဌာန ဝန်ကြီးဖြစ်လာ၍ ဝန်ကြီးအဖြစ် တာဝန်ထမ်းဆောင်ရင်း ဘိုးဘွားရိပ်သာကို တဖက်မှ စီမံခန့်ခွဲပေးနေခဲ့ခြင်း
By: ဒေါက်တာထီလာစစ်သူ
နှင်းဆီကုန်းသာ ငြိမ်ရိပ်သာလျှင်
များစွာတိုးတက် အဘက်ဘက်ပင်
ဆထက်ကြီးပွား မြင့်မြင့်မားနေ
ဘိုးဘွားကျန်းမာ စိတ်ချမ်းသာဖြင့်
ဘယာကင်းဝေး နေနိုင်ရေးတွက်
မြှော်တွေးခဲ့ပြန် ပိုကောင်းရန်တွက်
ဝန်ကြီးအဖြစ် ထမ်းဆောင်ရစ်စဉ်
မလင်းဟင်းအောင် သူကြံဆောင်၍
ဆောင်ရွက်မနား လိုသည်များကို
ညွှန်ကြားပေးမြဲ သူခန့်ခွဲနေ
ရဲရဲဆောင်ပုဒ် ရေးသားထုတ်ပြီ
လုပ်ကိုင်သည့်မူ ဆောင်ပုဒ်ဟူကား
"ရောက်သူတိုင်း စိတ်ချမ်းသာသည်"
ရည်ရွယ်ချက်ကောင်း လက်တွေ့ကောင်း၏
အကြောင်းတရား ခြေခံထားကြောင့်
ကျိုးများရလဒ် ပေါ်ထွန်းလတ်ခဲ့
ဤရပ်လူ့ရွာ စောင့်ထိန်းပါသော
ဗြဟ္မာစိုရ်မည် တရားတည်၍
ရွှင်ကြည်နှလုံး အစဉ်ပြုံးနေ
မဆုံးဆက်ဆက် သံသာစက်တွင်
ရမက်ကင်းငြိမ်း ကုသိုလ်ကိန်း၍
ခပ်သိမ်းရှင်လူ နိဗ္ဗာန်မူကြ
ဆုယူဆုတောင်း ပြုလေပြီ ။
ကုသိုလ်စုပေါင်း ပြုနေပြီ ။
ဥက္ကဋ္ဌကြီးပင် တို့ဦးတင်သည်
စီရင်ရေးသား လက်ခံထားရာ
ဘိုးဘွားအသစ် ရောက်တုံလစ်သော်
ရေးရစ်စည်းမျဉ်း ပြုစုခြင်းဖြင့်
ထည့်သွင်းသတ်မှတ် လိုက်နာအပ်သော
ချမှတ်စည်းကမ်း ကျင့်ဝန်ခဏ်းများ
မှတ်တမ်းရေးစေ ကောက်ခံငွေတို့
သွင်းလေစာရင်း ထည့်ရေးသွင်းရ
စံနစ်ကျ၏
ရသည့်ငွေများ စနစ်ထား၍
အားလုံးတင်ပြ အစိုးရလျင်
မှတ်ပုံတင်ဖြစ် စာရင်းစစ်နှင့်
စစ်ဆေးစေပြီး လုပ်ကိုင်ပြီးလျင်
နှစ်စဉ်ထုံးမူ များပြည်သူသို့
ပေးပို့ရှင်းတမ်း ပေးဝေကမ်း၏
နည်းလမ်းတကျ ဆောင်ရွက်ကြ၏
ကုသဆေးဝါး ဤဘိုးဘွားတို့
စားဝတ်နေရေး ကုသိုလ်ရေးတို့
အရေးအရာ တာဝန်ခွဲဝေ
ဝန်ထမ်းတွေကို သေချာကြပ်မတ်
ခန့်အပ်အုပ်ချုပ် သေချာလုပ်၍
ဆုပ်ကိုင်နိုင်ခြင်း ကောင်းသတင်းကို
လူချင်းဆောင်ပေး ရနံ့မွှေး၏
လေးစားယုံကြည် ရရှိသည်ပင်
တည်ကြည်ဖြောင့်မတ်သိက္ခာဂုဏ်
ရွှန်းရည်ဝင်းလက် မွှေးပျံ့ထုံ ။ ။
လူ့သတင်းလည်း လူချင်းဆောင်
ပန်းသတင်းလည်း ပန်းချင်းဆောင်
အောင်မြင်ပြုစု ကုသိုလ်ထုပင်
လူမှုလုပ်ငန်း အောင်စည်ရွန်းပြီ
ထွန်းကားဖွံ့ဖြိုး စည်ပင်တိုးပြီ
ဤရိပ်သာသို့ ရန်ကုန်မြို့နှင့်
မြို့မြို့နယ်ရွာ လာရောက်ပါသော
လေ့လာသူများ သင်းဖွဲ့များတို့
ကြားကုန်မြင်ကုန် သဒ္ဓါဟုန်ဖြင့်
စုပုံလှူသွား နိုင်ငံခြားမှ
ဧည့်များလည်းရောက် လာချီးမြှောက်သူ
လှူထောက်ပံ့ငွေ လှူနေဖွဲဖွဲ
လှူရဲရဲတည်း လှူပွဲစည်ဘိ
အထူးဧည့်သည် အခြားပြည်မှ
ကြည်ညိုလေ့လာ လှူဒါန်းပါခဲ့
ရိပ်သာသတင်း မွှေးပျံ့သင်းပြီ
ညှင်းညှင်းလေပြေ သယ်ယူလေပြီ
ဤမြေစခန်း နတ်ပြည်နတ်ဘုံ
ဗြဟ္မာဘုံတိုင် ကြိုင်လှိုင်ကြိုင်လှောက်
ထိုးဖောက်ရောက်ပြီ ဝေဝေစည်၍
လဲ့လဲ့မူးရီ သင်းသင်းကြည်
နွဲ့နွဲ့ဖူးစီ ဆင်းသိင်္ဂီ ။ ။

Title: အဓိကမြန်မာ့အလင်း ဦးတင် ဥက္ကဋ္ဌဦးဆောင်မှုဖြင့် အဖွဲ့ဝင်လူကြီးများ အပါအဝင် ကြိုးပမ်းမှုကြောင့် နှင်းဆီကုန်း ဘိုးဘွားရိပ်သာ အဆောက်အအုံကြီး ထွန်းကားပေါ်ပေါက်ခဲ့ မြန်မာအစိုးရနှင့် ပြည်သူများက ဝိုင်းဝန်းကူညီခဲ့ခြင်း
By: ဒေါက်တာထီလာစစ်သူ
ညှိမှိုင်းဝေမှောင် ကုန်းရှိုမြောင်နှင့်
စိမ်းရောင်မောင်းမောင်း သစ်ပင်ကောင်းတို့
ဆောင်းဆောင်းဆိုင်းဆို့ ဝန်းရံညို့ခဲ့
မို့မို့ကုန်းသာ ဤရိပ်သာလျှင်
ခိုရာအားထား အဘိုးဘွားတို့
နားနေအိပ်စက် နေညိုရက်တွင်
သက်သာအေးချမ်း ကွန်းစခန်း၌
ပင်ပမ်းမရှိ ကောင်းမြတ်ဘိသည်
တည်သည့်ဆောက်အုံ သုခဘုံလျင်
ပြည်ရှင်အစိုးရ ပြည်သူကပါ
ထည့်ကြငွေကူ စိတ်ကြည်ဖြူ၍
လှူဒါန်းစုပေါင်း ရင်းခံကြောင်းကား
စိတ်ကောင်းစိတ်မြတ် ပိုင်ဆိုင်အပ်သူ
စိတ်ဓာတ်ပိုင်ရှင် တို့ ဦးတင်တည်း
သူလျှင်ကြိုးပမ်း တာဝန် ထမ်း၏
ဇာတ်လမ်းအစ ပြန်ပြောကြစို့
စတင်ရည်ညွှန်း ဘွားဦးဇွန်းကြောင့်
မော်ကွန်းတင်ရာ မပါမဖြစ်
ရေးရရစ်သို့ ကမ္ဘာစစ်နွှဲ
ဒုတိယပွဲချိန် ပြိုကွဲပျက်သွား
အကွဲပြားစီ ပြန့်ကျဲသည်တွင်
ပြန်လည်စုထား ဘိုးဘွားများကို
ထိုလူအိုရုံ နှင်းဆီဘုံတွင်
ဦးတင်စည်းရုံး ပခုံးပြောင်းလျက်
ဆက်လက်တာဝန် ထမ်းကျေပွန်သူ
တံခွန်ရွက်လွှင့် သမိုင်းဖွင့်ရာ
စာကမ္ဗည်းက
လုံးဝချန်လှပ်
ကွက်လပ်ထားက မရစကောင်း
မလုပ်ကောင်းချေ
သူကောင်းသူမြတ် ထင်းထင်းရပ်၏
မြတ်နိုးကြည်ညို ဤပုဂ္ဂိုလ် ။
လူ့ကျိုးသယ်လို စိတ်ထားချို ။ ။

Title: နှင်းဆီကုန်းဘိုးဘွားရိပ်သာနှင့် မြန်မာ့အလင်း ဦးတင် ဦးတင်နှင့် နိုင်ငံတော်အစိုးရ အဖွဲ့များ တာဝန်ပေးအပ်ချက်များ
By: ဒေါက်တာထီလာစစ်သူ
နှင်းဆီကုန်းဘုံ ဤရိပ်မြုံတွင်
ခိုလှုံဘိုးဘွား စောင့်ရှောက်ထားမည်
အဖွဲ့အားစတင် ဖွဲ့စည်းစဉ်က
ပါဝင်လုပ်ရ ဥက္ကဋ္ဌပင်
ဘဝမြှုပ်နှစ် လုပ်ကိုင်ရစ်သူ
နှစ်သုံးဆယ့်ငါး ကျော်လွန်သွားခဲ့
ခေတ်များခေတ်များ ပြောင်းလဲသွားလည်း
လူကားလုံ့လ ဥဿဟဖြင့်
ထကြွမနှေး ဆောင်ရွက်ပေး၏
ပြည်ရေးရွာမူ တာဝန်ထုလည်း
အစုအစု ကြီးမားမှုတည်း
သူ့မျိုးချစ်စိတ် သီလရိပ်နှင့်
သိက္ခာလည်းရှိ သမာဓိကြောင့်
တက်သည့်အစိုးရ ဖဆပလ
ထိုကာလက စ၍ ဆင့်ခေါ်
လွှတ်တော်ခေါင်ချုပ် စီမံအုပ်သော
ဥက္ကဋ္ဌဖြစ် ထိုတစ်ခေတ်တွင်
ချစ်ကြမုန်းကြ ကွဲလွဲကြသော်
ထိုမှတည်မြဲ သန့်ရှင်းကွဲခဲ့
ကွဲသည်ဖြစ်ကြောင့် ပြည်ရေးမှောင်ခဲ့
အိမ်စောင့်တို့တွင် တို့ဦးတင်ကို
တွေ့မြင့်တွေးမြော် ဉာဏ်၌ပေါ်၍
လွှတ်ဥက္ကဋ္ဌ တင်မြှောက်ကြပြီ
နှစ်ကြာရှည်၏ တည်တန့်မြဲစွ
အစိုးရတွင် ဖွဲ့ဝင်ကြံပေး
နေရာပေးကြ ရွေးကောက်ပွဲဝင်
ကော်မရှင်လုပ် မင်းကြီးချုပ်ဟု
အလုပ်ခန့်ကြ စိတ်ချယုံကြည်
ရှိကြသည်တည့် တည်ကြည်ခိုင်ဘိ
သမာဓိပင်
ချစ်သည့်ခင်သည့် ချစ်စိတ်ဝေ ။
စစ်သည့်မှန်သည့် မေတ္တာဝေ ။

Title: ရန်ကုန်မြို့၊ နှင်းဆီကုန်း ဘိုးဘွားရိပ်သာ၏ ပထမ ၁၈၉၇-၁၉၇၈ ဥက္ကဋ္ဌ သတိုးသီရိသုဓမ္မဘွဲ့ရ မြန်မာ့အလင်းဦးတင် အတ္ထုပ္ပတ္တိအကျဉ်း
By: ဒေါက်တာထီလာစစ်သူ
ကြံခင်းမြို့တွင် ဦးတင်မွေးဖွား
စာများသင်အံ အာရ်စီအမ်ကျောင်း
စာတတ်ကောင်းခဲ့ ကျောင်းခုနှစ်တန်း
အောင်မြင်ခဏ်းတည်း ခွင့်လမ်းရှာရ
အလုပ်ရပြီ မြန်မာ့အလင်း
သတင်းစာ၌ တိုက်အထွေထွေ
မန်နေဂျာဖြစ် စံနစ်လည်းမှန်
စိတ်ရင်းမှန်သူ စိတ်မှန်ကန်သူ
ဖြူစင်စိတ်ဓာတ် စိတ်မြင့်မြတ်သူ
ဖြောင့်မတ်ရိုကျိုး ကောင်းမြတ်နိုး၍
တိုင်းကျိုးပြည်ကျိုး သယ်ဆောင်ပိုးသူ
ရိုးသားပေစွ သီလသမာဓိ
သိက္ခာရှိပြီး မြော်မြင်ကြီးသူ၊
ဉာဏ်ကြီးသုခမိန် နှိုင်းချိန်တတ်သူ
ရှင်လူသိရစ် စစ်ကြိုခေတ်က
ဗြိတိသျှတို့ ရန်ကုန်မြို့၌
သူတို့ယုံကြည် ကိုးစားသည်ပင်
ပြည်သူအပေါင်း ယုံကြည်ကောင်းသော
သူကောင်းပြု တရားသူကြီး
ချီးကြူးခန့်၏ သမာဓိမြို့ဝန်
တန်ခွန်လွှင့်ထူ ဂုဏ်မင်းမူ၍
သူတော်သူကောင်း သူမြတ်ပင်
လူတော်လူကောင်း လူဖြောင့်ပင် ။။

Title: ရန်ကုန်မြို့တော် ငြိမ်းချမ်းရေးအဖွဲ့ ဥက္ကဋ္ဌ မြို့တော်ပြန်လည်စည်ပင်သာယာရေး လုပ်ငန်းများ ဆောင်ရွက် အဓိပတိအရှင်မင်းကြီး ဒေါက်တာဘမော်၏ အစိုးရအတိုင်ပင်ခံ လွှတ်တော်အမတ်အဖြစ် ရွေးချယ်တာဝန်များ အပ်နှင်း ၁၉၄၂ ခုနှစ် Burma Independent Army ခေတ်၊ ၁၉၄၃ ခုနှစ်၊ ဩဂုတ်လ (၁) လွတ်လပ်ရေးရရှိ၊ တာဝန်များ
By: ဒေါက်တာထီလာစစ်သူ
လူသားလောက လူ့ဘဝတွင်
ကျော်ဖြတ်ရခေတ် အထစ်ထစ်ပင်
စစ်ဖြစ်သောနှစ် ကြုံရလစ်၏
ထိုခေတ်ဖြစ်လေ ဘီအိုင်အေပင်
မြို့နေမိဖ ပေးကြတာဝန်
သင့်ပေတန်၍ ဂျပန်စစ်အုပ်ချုပ်
အဖွဲ့ထုတ်ပြန် ငြိမ်းချမ်းရန်တွက်
ရန်ကုန်မြို့ပေါ် မြို့တော်ငြိမ်းချမ်းရေး
တာဝန်ပေး၏ စစ်ဘေးစစ်ဒါဏ်
ဗုံးထိမှန်၍ နံရံကွဲပြို
တိုက်ကွဲပြိုသော
မြို့အိုပြိုကျ ပျက်ကြေမွနေ
လောကရှင်းလင်း ဆောက်အုံရှင်း၏
မြင်းကွင်းဆိုးရွား ပျက်စီးများခဲ့
ဖယ်ရှား၍လျှင် မြို့စည်ပင်အောင်
ခေတ်လျှင်လျော်ညီ သန့်ရှင်းတည်အောင်
ပြန်လည်စည်ကား ဖွံ့ဖြိုးထွားအောင်
ဆောင်ရွက်ခဲ့ပြီ အလီလီပင်
စည်ပင်သာယာ အိမ်များစွာကို၊ နေရာချထား
သယ်ယူသွားရေး ပို့ဆောင်ရေးတို့
မြို့တော်စည်ပင် အဖွဲ့ဝင်တို့
စီစဉ်လုပ်ရ အဝဝပင်
ကျသည့်ဝန်တာ ရှိခဲ့ရာလေ
စေတနာဝန် ထမ်းကျေပွန်ကြ
မှန်မှန်ရုံးချိန် အဟုန်ရှိန်ဖြင့်
ဂုဏ်သိန်ထိန်းကြ လုပ်ကိုင်ကြ၏
မြို့ပြရပ်ဘက် ဦးဆောင်တက်သူ
ပေါ်ထွက်ခဲ့ရာ ဒေါက်တာဘမော်
ဟိုးဟိုးကျော်ခဲ့ မြို့တော်စည်ပင်
ဦးတင်ဥက္ကဋ္ဌမှ လွှဲပေးကြပြီ
ကာလထိုခေတ် ထိုနှစ်စာတိုး
၁၉၄၁ ဖြစ်သည့်ကာလ
ဩဂုတ်လ ၁ ကျရောက်ရစ်စဉ်
ပြည်ခွင်လွတ်လပ်ရေး ဂျပန်ပေး၏
ထိုသည့်ခေတ်က ဒေါက်တာဘမော်
ခေါ်ယူပေးလတ် ရွေးချယ်အပ်၏
လွတ်တော်အမတ် မားမားရပ်ရန်
"အစိုးရအတိုင်ပင်ခံ"
ရွေးချယ်မှန်၏
ဉာဏ်ရည်ကြီးမြင့် သုခမိန်
စွမ်းရည် ဂုဏ်တင့် သူ့ဂုဏ်ရှိန် ။ ။

Title: မြန်မာ့အလင်း ဦးတင်အား ဖဆပလ အဖွဲ့ချုပ်ကြီး၏ ဘဏ္ဍာရေးမှူးအဖြစ် ရွေးချယ်တင်မြှောက် ။ ဖဆပလ အဖွဲ့ချုပ် ဥက္ကဋ္ဌ ဗိုလ်ချုပ်အောင်ဆန်းက လူထုအစည်းအဝေးတစ်ခုတွင် မြွက်ကြား ဦးတင်၏ ကိုယ်ကျင့်တရား ချီးကြူးအမွှန်းတင်ခြင်း
By: ဒေါက်တာထီလာစစ်သူ
ဗိုလ်ချုပ်အောင်ဆန်း သူ့မိန့်ခွန်းတွင်
ရည်ညွှန်းဖွင့်ဟ ပြောပြသည်တွင်
ရှေးယခင်ခါ ဤဗမာပြည်
လုပ်သည်ပြည်ရေး နိုင်ငံရေးကို
လေးပေးဆောင်ပြု ဝံသာနုလမ်း
ထိုလုပ်ငန်းများ ထမ်းရွက်ရှုပ်ထွေး
ငွေကြေးရေးတို့
ဆိုရေးဆိုစ ဆိုခဲ့ကြရာ
ပြဿနာများ များစွာရှိခဲ့
အဖွဲ့အစည်း နာမည်လည်းပျက်
အကျင့်ပျက်ကြ သိက္ခာကျ၏
ဖဆပလ ဖွဲ့ချုပ်မှလျှင်
တိကျစာရင်း မှန်ကန်သွင်းဖို့
ရှင်းလင်းငွေကြေး ဘဏ္ဍာရေးကို
စိတ်အေးနိုင်ရန် စီမံအုပ်ချုပ်
အလုပ်ကျွမ်းကျင် ကြည်လင်သဖြင့်
နှိုင်းချိန်ချင့်သူ ကိုယ်ကျင့်သီလ
ဘဝသမာဓိ သိက္ခာရှိထား
ရိုးသားတည်ကြည် စိတ်ရှည်ဖြောင့်မတ်
စိတ်ဓာတ်ကောင်းမွန် အလွန်စိတ်ချ
ရသည့်ပုဂ္ဂိုလ် သူကိုငွေထိန်း
ဘဏ္ဍာထိန်းမှူး အထူးရွေးခါ
သေချာစဉ်းစား ရွေးချယ်ထား၏
သူကားသက်မွေး နိုင်ငံရေးမဟုတ်
မြန်မာအုပ်ချုပ် လုပ်ငန်းစီးပွား
ကြီးမားအောင်နိုင် စွမ်းဆောင်နိုင်စွ
မြန်မာ့အလင်း သတင်းစာတိုက်
တိုက်အုပ်အထွေထွေ မန်နေဂျာလျင်
ဦးတင်ပင်တည်း စည်းဝေးလူထု
တစ်ခုကျင်းပ ရှင်းလင်းပြ၍
ပြောပြထည့်သွင်း မိန့်မြွက်ခြင်းလျင်
သတင်းကောင်းများ နှံ့ကျော်ကြား၏
ထူးခြားစွမ်းရည် လေးစားသည်ကြောင့်
ပါတီပေါင်းစုံ ဖွဲ့ပေါင်းစုံတည်း
တစ်သီးပုဂ္ဂလ ပါဝင်ကြ၍
ဖဆပလ ဖွဲ့စည်းကြရာ
ဘဏ္ဍာထိန်းသည့် စနစ်ရှိရေး
ငွေကြေးသုံးစွဲ စည်းကမ်းမြဲရန်
ဘဏ္ဍာရေးမှူး ဦးတင်ကိုရွေး
တင်မြှောက်ပေးပြီ သဘောညီကြ
တညီညွတ်ပြု ဆုံးဖြတ်မှုတည်း
သူ့ကိုကြည်ညို လွန်နှစ်လို
မေတ္တာကဲပို လူပုဂ္ဂိုလ် ။

Title: ဦးတင်သည် ၁၉၄၈ ခုနှစ်၊ ဇန်နဝါရီလ ၄ ရက်နေ့ လွတ်လပ်ရေးရသောအခါ ပြည်ထောင်စု မြန်မာနိုင်ငံတော်အစိုးရအဖွဲ့တွင် ပထမဆုံး ဘဏ္ဍာရေးဝန်ကြီးအဖြစ် ခန့်အပ် ထမ်းဆောင်ခြင်း
By: ဒေါက်တာထီလာစစ်သူ
သဇင်သင်းပျံ့ မြေအနှံ့ပင်
ရနံ့ခွာညို ငွေနှင်းစိုချိန်
မွှေးလိုတိုင်းမွှေး ချမ်းမြအေးနေ
ဖွေးဖွေးပန်းပွင့် တောလုံးတင့်နေ
သခင့်ရွှေပြည် လွတ်လပ်ပြီလေ
နှင်းရည်သောက်လျက် ပင်ယံထက်မှာ
ငှက်ငယ်တေးဆို လွတ်လပ်ကြိုနေ
တောင်ညိုရိပ်ကောင်း စိမ်းမြမောင်းတွင်
ခိုအောင်းနားနေ မြန်မာ့မြေသည်
ယူနီယံဂျက် မြေဝယ်သက်၍
လွင့်တက်ဝဲပျံ ကောင်းကင်ယံဝယ်
မြန်မာအလံ အောင်ပွဲခံခဲ့
နိုင်ငံတော်မှ အစိုးရဖွဲ့
ပါခဲ့ထိပ်ဆုံး ပထမဆုံးပင်
ဦးတင်ကိုသာ ရွေးချယ်ပါ၍
ဘဏ္ဍာဝန်ကြီး ခန့်အပ်ပြီးခဲ့
ထိပ်သီးအိုင်စီအက် လုပ်ကိုင်ဖက်တို့
ပေါင်းဖက်တာဝန် အတွင်းဝန်တွေ
ကျေပွန်ထမ်းဆောင် သူဦးဆောင်၏
ပြညထောင်စုသည် အဓွန့်ရှည်လိမ့်
ပွင့်စည်ဝင့်မော် ပျော်ကြောင်းဖျော်လိမ့်
ကျော်ကြားအနှံ့ သတင်းပြန့်သည်
ဆွတ်ပျံ့ဘွယ်ပင် လွမ်းမျိုးထင်
လွမ်းအံ့တုန်ယင် ထမ်းမျိုးကြင် ။ ။

Title: အဘက်ဘက်က အရည်အချင်းပြည့်ဝသော မြန်မာ့အလင်း ဦးတင်အား ၁၉၄၈ ခုနှစ်၊ မတ်လ (၂၂) ရက်နေ့ တိုင်းပြု ပြည်ပြု လွှတ်တော်အမတ် ။ ၁၉၅၂ ခုနှစ် အထွေထွေရွေးကောက်ပွဲကြီးတွင် ပြည်သူ့လွှတ်တော်အမတ် ။ ၁၉၅၆ ခုနှစ်တွင် ပြည်သူ့လွှတ်တော်အမတ်အဖြစ် ရွေးကောက်တင်မြှောက်ခံရခြင်း
By: ဒေါက်တာထီလာစစ်သူ
ပေါက်ပွင့်ရဲရဲ နွေရဲရဲလျှင်
ပွင့်ဆဲနီနီ နွေရာသီပင်
ရွှေပြည်မတ်လ ရန်ကုန်မှလျှင်
မြို့မစီရင်စု ကိုယ်စားပြုသော
တိုင်းပြုပြည်ပြု လွှတ်တော်ပြုသော
ပြည်သူ့အမတ် ရွေးချယ်လတ်ကြ
ထပ်မံတစ်ခါ လေးနှစ်ကြာသော်
အညာရွှေဘို နယ်ဗဟိုမှ
ထိုအထွေထွေ ပြုလုပ်လေသော
ဤမြေရွေးကောက်ပွဲ ဆင်ယင်နွှဲကြ
တစ်ခဲနက်မြှောက် ရွေးကောက်ကြပြီ
ပြည်သူ့လွှတ်တော် အမတ်မော်၏
နောက်သော်လေးနှစ် ကြာပြန်လစ်က
မဲဆန္ဒလျှင် ကြည့်မြင်တိုင် (တောင်)
အောင်မြင်ခဲ့မှု
ရွေးချယ်ပြုကြ ပြည်သူ့လွှတ်တော်
အမတ်ကျော်ပင် သူတော်သူကောင်း
ဘက်ပေါင်းစုံရ စွယ်စုံရသူ
လောကအမွန် လူရည်ချွန်
ဘဝတာဝန် သူကျေပွန် ။ ။

Title: ဦးတင် ပြည်သူ့လွှတ်တော် ဥက္ကဋ္ဌအဖြစ် ၁၉၅၈ ခုနှစ် အောက်တိုဘာလ ၃၁ ရက်မှ ၁၉၆၀ ပြည့်နှစ်၊ မတ်လ ၃၁ ရက်အထိ ပါလီမန် တစ်ရပ်လုံးမှ ရွေးကောက်တင်မြှောက်ခြင်းခံရခြင်း
By: ဒေါက်တာထီလာစစ်သူ
လွှတ်တော်ဥက္ကဋ္ဌ တင်မြှောက်ကြသည်
မြန်မာ့အလင်း သတင်းစာရှင်
တို့ဦးတင်းကား ကြားနေအမတ်
ရပ်တည်နေရာ သမာသမတ်
ဖြောင့်မတ်ရှိသူ စိတ်ထားဖြူ၍
ကျင့်မူသီလ ပြည့်စုံလှဘိ
သမာဓိသိက္ခာ ကြီးမားစွာပင်
ရှင်သန်ပုဂ္ဂိုလ် လူကြည်ညိုကြ
အဆိုအပြော အဟောအပြု
အနုအယဉ် အလျင်အနှေး
အရေးအရာ အခါအလိုက်
အထိုက်အတန် အကြံအစည်
နှုတ်ရည်မွေ့သိမ် သူ့ဂုဏ်ရှိန်ကြောင့်
ထိုချိန်အခါ၊ ပါလီမန်ခေတ်၊ ခေတ်သစ်ချိန်ခေါ်
လွှတ်တော်အားလုံး သိမ်းကြုံးထောက်ခံ၊
သိမ့်သိမ့်ညံ၍
ပွင့်လျှံဩဘာ ခြိမ့်ခြိမ့်ညာ၏
ရှာမှရှားလှ ဥက္ကဋ္ဌပင်
မြန်မာ့ကုသိုလ် ကောင်းခဲ့ဆိုကြ
ထူးလှဖြစ်ပုံ ကြုံတောင့်ကြုံခဲ
ထောက်ခံမြဲစွ ဖဆပလ
ထိုမှတည်မြဲ သန့်ရှင်းကွဲနှင့်
လွှဲပြောင်းအိမ်စောင့် ဖြောင့်မတ်လေရာ
ပါလီမန်အိမ် နန်းရိပ်ငြိမ်တွင်
တည်ငြိမ်အေးဆေး ထိန်းသိမ်းပေးစွမ်း
ဆောင်ယူစွမ်း၍
ငြိမ်းချမ်းပေးအပ် မတ်တပ်ရပ်၍
အမတ်အားလုံး မဆုံးချီးကြူး
ကြုံခဲ့ဘူးပြီ စိတ်ထားညီကြ
ဤလွှတ်တော်ဘုံ သက်တမ်းကုန်ထိ
ယုံကြည်မှုရ ခံယူရခဲ့
ဥက္ကဋ္ဌဝန် သူကျေပွန်၏
အသိတရား လက်ကိုင်ထား၍
ကြားညှပ်ပြောကြား အမတ်များကို
ပြောကြားမဖြစ် ပြောရရစ်က
အင်္ဂလိပ်လို ထည့်စေလို၏
မလိုပါလျှင် မြန်မာပင်ကိုယ်
စကားကိုလျှင် ဆိုကြပြောကြ
ဆွေးနွေးကြဟု သတိပြုလေ
သုံးပြုစေရန် လမ်းမှန်တိုက်တွန်း
သူ့မိန့်ခွန်းသည် ညွှန်းပြသတိ၊ ပေးခဲ့ဘိသည်
ချစ်သည့်မြန်မာ တို့မြန်မာလေ
စာပေစကား မဏ္ဍိုင်ထား၍
ထိန်းထားမြတ်နိုး စိတ်လွှမ်းမိုးလော့
ဟိုးဟိုးကျော်ခဲ့
တော်တည့်ဖြောင့်မတ် စိတ်သန်သူ
ကျော်ဘိလုပ်ရပ် မှန်ကန်သူ ။ ။

Title: ဦးတင် ၁၉၆၀ ပြည့်နှစ် နောက်ပိုင်းတွင် ရွေးကောက်ပွဲမဝင်တော့ နားနေစဉ် ထိုနှစ် ဧပြီလမှစ၍ အစိုးရ အကြံပေးအဖွဲ့ဝင် လူကြီးအဖြစ် ဆောင်ရွက်ခဲ့ရ ။ သတိုးသီရိသုဓမ္မဘွဲ့ထူး ။ ၁၉၆၁ ခုနှစ်၊ ဖေဖော်ဝါရီလ၌ နိုင်ငံတော် သမ္မတ ကိုယ်တိုင်ချီးမြှင့် အပ်နှင်းခြင်း
By: ဒေါက်တာထီလာစစ်သူ
ဦးတင် တည်ငြိမ် ရိပ်သာငြိမ်တွင်
ဂုဏ်သိန်လည်းမြှင့် တရားကျင့်ခဲ့
ကြီးရင့်လာဆဲ ရွေးကောက်ပွဲကို
ဝင်နွှဲမပြု အေးဆေးမှုဖြင့်
ပြုစုရိပ်သာ စောင့်ရှောက်လာဆဲ
ထိုခါချိန်ရောက် ၁၉၆၀
ထိုနောက်ကာလ ဧပြီလတွင်
စ၍ ရပ်နား နေခဲ့ငြားလည်း
သူ့အားခန့်ပြန်
"အစိုးရ အကြံပေးအဖွဲ့ဝင်"
အဖွဲ့တွင်ဆောင်ရွက် ခရီးဆက်ရ
လောကအကျိုး နိုင်ငံကျိုးကို
သည်ပိုးကောင်းမွန် ထက်မြက်ချွန်၍
တာဝန်အလွန် ထမ်းကျေပွန်သူ
အားသွန်ခွန်စိုက် ဝီရိယစိုက်သူ
"လူကြီးအကြံပေးအဖွဲ့ဝင်"
တို့ဦးတင်ကို ထိုခရစ်နှစ်
၁၉၆၁ ဆီ ဖေဖော်ဝါရီလ
နှင်းဆွတ်မြစဉ် ဖြူလွပုလဲ၊ ဖြန့်ကြဲချစဉ်
သမ္မတအိမ်တော် စံနန်းတော်တွင်
ခေါ်ယူပင့်ဖိတ် စာချွန်အိပ်ဖြင့်
တံဆိပ်ဘွဲ့မြတ် ချီးမြှင့်အပ်ပွဲ
ရိုက်ချီးဝှဲ၏
မင်းပွဲစိုးပွဲ ဂုဏ်တင်ပွဲလျှင်
လျှံကဲဝင်းဖန် ဖိတ်ဖိတ်လျှံနေ
နိုင်ငံတော်ကြီး သမ္မတကြီး
ကိုယ်တိုင်ချီးမြှင့် ဂုဏ်ပေါင်းတင့်ဘိ
မြင့်မြတ်ဘွဲ့စိုး
သတိုးသီရိသုဓမ္မ
မဟာ့မဟာ ကြီးမြတ်စွာသော
မြန်မာဘွဲ့ထူး ထိုဂုဏ်ထူးကို
ဆွတ်ခူးရရှိ နှင်းအပ်ဘိသည်
ပြည်၏ဂုဏ်ဆောင် မြတ်ဂုဏ်ရောင်
တိုင်း၏ထွဋ်ခေါင် တိုင်းကျိုးဆောင် ။ ။

Title: ဤသို့လျှင် သီလဂုဏ်၊ သမာဓိဂုဏ်၊ ပညာဂုဏ်တို့ဖြင့် ပြည့်စုံ၍ အများကြည်ညို လေးစားခြင်းခံရသော သတင်းစာဆရာကြီး တိုင်းပြုပြည်ပြု လွှတ်တော်ကိုယ်စားလှယ် ဝန်ကြီး၊ နှင်းဆီကုန်း ဘိုးဘွားစောင့်ရှောက်ရေး အဖွဲ့ ပထမဥက္ကဋ္ဌ၊ နှစ်ပေါင်း (၃၆) နှစ်မျှ တာဝန်ယူခဲ့သူ ပုဂ္ဂိုလ်ကြီး မြန်မာ့အလင်းဦးတင် ၁၃၄၀ ပြည့်နှစ် သီတင်းကျွတ်လဆန်း ၂ ရက်၊ ခရစ်နှစ် ၁၉၇၈ ခုနှစ်၊ အောက်တိုဘာလ ၃ ရက် အင်္ဂါနေ့ နံနက် ၇ နာရီ ၇ မိနစ်၊ အသက် ၈၂ နှစ် အရွယ် ရန်ကုန်မြို့၊ ဗဟန်းဝင်္ကပါ ရိပ်သာလမ်း၊ ခြံအမှတ် (၃) နေအိမ်တွင် ကွယ်လွန်ရှာပြီ
By: ဒေါက်တာထီလာစစ်သူ
တို့ဦးတင်သည်
လူဆိုသည်မှာ သေမျိုးသာပင်
အိုနာသေဘေး ရှောင်မပြေးနိုင်
သေရေးဆိုက်က ကွယ်လွန်ရမြဲ
ဘဝကူးပြောင်း ဇရာညောင်း၏
ကောင်းမှုကုသိုလ် ပြုလုပ်ဆိုကြ
နေ့ညမပြတ် ကြည့်ရှုမှတ်၍
ဝိပဿနာ ကျင့်ကြံပါ၏
မြန်မာ့အလင်း သတင်းစာရှင်
ဦးတင်ဆောင်ရွက် အသက်ထက်ဆုံး
ထက်မြက်ဉာဏ်ရည် ရွှန်းရွှန်းကြည်၏
နှင်းဆီကုန်းမှာ ၃၆ နှစ်ကြာမျှ
ပထမဥက္ကဋ္ဌ ရှည်ကြာလှပင်
နေရကြာရစ် ၁၉၇၈ တွင်
၈၂ နှစ်အရွယ် ကွယ်လွန်ပါပြီ
လူ့ပြည်ကိုငြီး နတ်ထီးနတ်နန်း
ပျော်စံမြန်းခဲ့ ပြီးဆုံးခဲ့သည်
မြန်တိုင်းပြည်တွင်
ပြည်သူအကျိုး ထမ်းသယ်ပိုးသူ
မြတ်နိုးကြည်ညို ချီးမွမ်းဆိုကြ
ဘိုးအိုဘွားအို အကျိုးလို၍
ငြိုငြင်မရှိ ဖြူစင်ဘိသော
အသိတရား လက်ကိုင်ထားသူ
မကြွားမဝါ ရိုးသားစွာဖြင့်
နေ့ခါသူလုပ် တကုပ်ကုပ်ဖြင့်
အားထုတ်ကြံဆောင် ဤလူ့ဘောင်တွင်
အောင်မြင်ဖွံ့ဖြိုး တိုးတက်ခဲ့
ထိပ်ခေါင်ဓွန့်ရှည် စိုးမိုးခဲ့ ။ ။

Title: နှင်းဆီကုန်းဘိုးဘွားရိပ်သာ ၁၉၇၈-၁၉၇၉ မှ ၁၉၈၂-၁၉၈၃ အထိ ဆောင်ရွက်ချက်များ
By: ဒေါက်တာထီလာစစ်သူ
ပရဟိတ သည်ပိုးကြပြီ
လောကအကျိုးဆောင် ဦးလှမောင်သည်
နိုင်ငံတော်ကောင်စီဝင် သူလျှင်ဥက္ကဋ္ဌ
ဒုတိယသည်
သတိုးမဟာသရေစည်သူ ဦးချန်ထွန်းအောင်ဟူ၏
သူတို့ပါခဲ့ ၂၁ ဦးဖွဲ့ကြ
တွေးကြခေါ်ကြ တွေ့ဆုံကြလျက်
ကိစ္စလုပ်ငန်း ထိုနည်းလမ်းတို့
ပင်ပမ်းမသိ လုပ်ကိုင်ဘိခဲ့
ညှိနှိုင်းဆုံးဖြတ် တိုင်ပင်လတ်၏
တတ်သိတွေးမြင် ပညာရှင်တို့
ဤတွင်စုဝေး မြော်မြင်တွေး၍
ရှေ့ရေး၌ကား ဤဘိုးဘွားတို့
သွားလာနေမှု ကျန်းမာမှုတို့
ဆေးကုသခြင်း စောင့်ရှောက်ခြင်းနှင့်
နေခြင်းချမ်းသာ စိတ်ချမ်းသာရန်
ကြံစည်လုပ်သော် ကောင်ထည်ဖော်၍
ပေါ်ပေါက်အောင်မြင် တို့ပြည်ခွင်၌
ရှင်သန်ကြီးထွား လွန်ကျော်ကြား၏
ထွန်းကားစည်ပင် တိုးတက်မြင်ခဲ့
သခင်မြင်လှည့် ကြည့်ပါလှည့်
သဇင်မွှေးဘိ သင်းပါဘိ ။ ။

Title: ဘိုးဘွားနေ့ အထိမ်းအမှတ်အဖြစ် ဘိုးဘွားနေ့ အလံကလေးများ ဖြန့်ဝေရောင်းချခြင်း
By: ဒေါက်တာထီလာစစ်သူ
ပြည်သူ့အခဏ်း ပေးလှူဒါန်းရန်
မျှော်မှန်းခဲ့၍ ဘိုးဘွားနေ့ကို
မမေ့ထိမ်းမှတ် ပြုခဲ့လတ်ပြန်
အလံလေးတွေ တို့မြန်မြေဝယ်
ဖြန့်ဝေရောင်းချ ဖြန့်ဖြူးကြပြီ
တိုင်းမှပြည်နယ် မြို့ရွာနယ်တိုင်
အလယ်တန်းကျောင်း မူလကျောင်းနှင့်
တန်းမြင့်ကျောင်းများ ကျောင်းတော်သားတွေ
တပ်သားတပ်ကြပ် တပ်အရာခံ
လှူခံအရာရှိ ရှိသည့်တပ်ရင်း
ပေးသွင်းလှူငွေ ဘိုးဘွားတွေတွက်
ဖြိုးဝေသဒ္ဓါ ပွားများလာ၏
စဉ်လာကြီးမား မြန်မာများပင်
စိတ်ထားမွန်မြတ် စိတ်ထားတတ်ကြ
လူ့ရပ်ကောင်းကျိုး သည်ဆောင်ပိုးနေ
ဆိုးဝါးစိတ်ညစ် ဖယ်ရှားပစ်ကြ
ခေတ်စဉ်ခေတ်ဆက် အကျိုးဆက်ကြ
ရက်ရက်ရောရော လှူဒါန်းသောလျှင်
အသောကထုံး ပြုကျင့်သုံး၍
နှလုံးမူခြင်း အာရုံသွင်းခဲ့
ချစ်ခြင်းမြဲမြံ မေတ္တာမှန်၏
တုံ့ပြန်ယှက်သွယ် ယက္ကန်းရှယ်သို့
လူ့နယ်ပေါင်းစု အင်အားထုသည်
အပြုတည်ရစ် ခေတ်တိုင်းခေတ်၌
သစ်သစ်ပွင့်စည် တည်လေပြီ
သနစ်လင်းကြည် ရှည်ပေပြီ ။ ။

Title: ဘိုးဘွားများ ပျော်ရွှင်ချမ်းမြေ့စွာ နေနိုင်ရေး စီစဉ်ဆောင်ရွက်ပေးခြင်း
By: ဒေါက်တာထီလာစစ်သူ
တို့ ဘိုးတို့ဘွား ရိပ်ခိုနားချိန်
စိတ်ထားချမ်းမြေ့ စိတ်ပျော်မွေ့ရန်
ဘိုးနေ့ဘွားနေ့ သတ်မှတ်၍လျှင်
ပျော်ပွဲရွှင်ပွဲ ကျင်းပနွှဲ၍
စာပေလေ့လာ သတင်းစာဖတ်
မပြတ်မဂ္ဂဇင်း ဝယ်ယူသွင်းလျက်
စိတ်လက်ပန်းဖြေ ချမ်းသာစေခဲ့
တို့မြေတို့ပြည် ရွှန်းမြစည်၏
ပြည်သူ့ရိုးရာ ယဉ်ကျေးစွာသော
မေတ္တာပတ်ဝန်း ထွန်းသစ်ထွန်းသော
နှုတ်ခွန်းချိုချို ချိုမြချိုသော
လူကိုလူချင်း ကြင်နာခြင်းဖြင့်
ချင်းချင်းစောင့်ရှောက် ဝိုင်းဝန်းထောက်သော
ထောက်ပံ့စာနာ စေတနာသည်
စန္ဒာလဝန်း ဧမြသွန်းသည့်
လဲ့ရွှန်းရောင်ခြည် ဖိတ်ဖိတ်လည်သို့
ဧကြည်ဖြန့်ကျင်း ထိန်ထိန်ဝင်းဘိ
လင်းလင်းလက်လက် ပြိုးပြိုးပျက်၏
ထက်အောက်စုန်ဆုန် တုန့်ပြန်လူးလာ
ကြေညာအနှံ့ စိတ်ကောင်းပျံ့၏
ပတ်လွှံ့လူရွာ နတ်ဗြဟ္မာတိုင်
ချမ်းသာစိတ်ဝမ်း ပီတိလွှမ်းသည်
ဧချမ်းကြည်၍ မွေ့သည်ကို
နတ်လမ်းရည်၍ နိဗ္ဗာန်ကို ။ ။
နှစ်စဉ်ဆင်နွှဲ ကျင်းပမြဲပင်
ပျော်ပွဲရွှင်ပွဲ ရိုက်ခြီးဝှဲ၏
ခြိမ့်သဲလှုပ်လှုပ် လူရှုပ်ရှုပ်တည့်
အုပ်အုပ်ကျက်ကျက် ပွဲတင်ဆက်ကြ
တီးနှက်မျိုးစုံ မြန်မာ့ဂုဏ်ပင်
သံစုံတီးဝိုင်း တို့ဆိုင်းဝိုင်းကြီး
သံလှိုင်းညိမ့်ညောင်း ချစ်ဖွယ်ကောင်းဘိ
ရောင်းချစုပုံ စားဖွယ်စုံ၏
စက်ရုံ၊ အလုပ်ရုံ ဌာနစုံတို့
အုံဖွဲ့ကျင်းဖွဲ့ ပေါင်းစုခဲ့ဘိ
မိသားစုပါ စေတနာရှင်
စုံလင်လှစွာ တို့ကမ္ဘာတွင်
ထည့်ဝင်ပေါင်းပြု သဒ္ဓါပြု၏
လူမှုရေးတည်း အဖွဲ့စည်းတို့
ကြီးမားကုသိုလ် ထည့်ဝင်ပိုကြ
ထိုဘိုးဘွားနေ့ တို့မမေ့နိုင်
ပျော်မွေ့နှစ်ခြိုက် လွန်ပျော်ပိုက်၏
သည်းခိုက်အောင်ပင် တေးသံရှင်တို့
သံစဉ်ချိုမြ တေးဂီတနှင့်
သီကြဆိုကြ ဝင်နွှဲကြ၏
လောကမြေပြင် ပွဲကြီးယင်ခဲ့
စည်ပင်ပွင့်လန်း ဤပွဲလမ်းတို့
တမ်းတအောက်မေ့ တမြေ့မြေ့လျှင်
ယနေ့တိုင်ထိ မှတ်မိဆဲ ။
သတင်းလှိုင်ဘိ သိနေဆဲ ။ ။
မြို့နယ်မှလျှင် ကောင်စီဝင်နှင့်
ရပ်တွင်ကောင်စီ ကြက်ခြေနီနှင့်
ပြည်သူလူထု လူမှုသင်းဖွဲ့
ပါဝင်ခဲ့ကြ လုံ့လပြုလတ်
မီးသတ်တပ်ဖွဲ့ ဖွဲ့စည်းခဲ့၏
အဖွဲ့စုံလင်၊ လမ်းစဉ်လူငယ်၊ မောင်မယ်တို့ပါ
သက်ဆိုင်ရာမှ ဌာနကြီးကဲ
ကွပ်ကဲကြပ်မတ် စောင့်ရှောက်အပ်၏
မပြတ်ညည မီးထွန်းကြရာ
ပဒေသာမီး ရှုမငြီးနိုင်
မီးလုံးမီးချောင်း ကြည့်မြင်ကောင်းဘိ
စုပေါင်းလုပ်ဆောင် ပွဲတိုင်းအောင်၏
တို့မိတို့ဖ တို့လောကဟု
စိတ်မှပျော်ရွှင် မေတ္တာဝင်လျက်
ရုပ်ရှင်ဇာတ်ကား စေတနာထား၍
ညများဖျော်ဖြေ ပြသနေခဲ့
တို့မြေပြညွှန်း ရွှန်းတင့်ရွှန်းသော
မော်ကွန်းရုပ်ရှင် ပြည်ခွင်သတင်း
ထွန်းလင်းဂုဏ်ရှိန် သူ့အချိန်တွင်
တင်ဆက်ပြသ ဝိုင်းဝန်းကြ၏
ဘဝစိုပြေ ဘိုးဘွားမြေပင်
နှစ်စဉ်ကျင်းပ လွန်အားရဘိ
ခဏလူ့ပြည် တို့ကျင်လည်စဉ်
ပြည်သူကောင်းကျိုး သယ်ဆောင်ပိုးသည်
မိုးမြေအနှံ ဖြန့်ပါလေ ။
ရီဝေဆွတ်ပျံ့ သန့်ပါစေ ။ ။
ဘိုးဘွားနေ့တွင် ဘိုးဘွားခင်တို့
ကြည်ရွှင်စေသော သာစေသောဟု
မနောစိတ်ကို ညွှတ်နူးဆိုရန်
ကုသိုလ်ကောင်းမှု ဝိုင်းဝန်းပြုရန်
စုစုသွယ်သွယ် လှူဖွယ်ဝတ္တု
လှူမှုပြုရန် ရန်ပုံငွေဖြင့်
တင့်တယ်လှူဒါန်း ဤစခန်းတွင်
ဆွမ်းဆန်စိမ်းလောင်း အပေါင်းသံဃာ
တစ်ရာအပါး လောင်းလှူသွားစဉ်
သီလရှင်များ ပင့်ဖိတ်ထားလျက်
အပါးငါးဆယ် လှူဒါန်းဖွယ်ဖြင့်
ပေါကြွယ်ကုသိုလ် မိဖအိုတို့
ကြည်ညိုစိတ်သန့် ပီတိနှံ့စေ
ရအံ့နိဗ္ဗာန် စိတ်ဇောသန်စေ
ဓိဌာန်ဆုတောင်း သာတင့်တောင်းတည်း
အကြောင်းညီညွတ် အောင်ပန်းဆွတ်ကြ
တုလွှတ်မဲ့ကင်း သုံးလူ့မင်းကို
လှူခြင်းပူဇော် ရှိကော်ရော်ကြ
အုတ်အော်သောင်းတင်း ကျော်ဇော်ခြင်းသည်
ညှင်းညှင်းညံ့ညံ့ လေဝယ်ပျံ့၍
အနှံ့လူ့ရွာ ရောက်ခဲ့ပါသည် ။
သာဓု သာဓု ကြေးစည်ထု၍
ကယုကယင် လွမ်းမောကြင်သော်
သံလွင်သံချို မြည်ခဲ့ပြီ ။
တေးသံတေးဆို ကြည်ခဲ့ပြီ ။ ။

Title: အဘိုးအဘွားများ စိတ်ချမ်းမြေ့စေရေးနှင့် ဒေသန္တရလေ့လာရေး ဆောင်ရွက်ချက်များ
By: ဒေါက်တာထီလာစစ်သူ
ဒေသန္တရ လေ့လာကြမည်
စေတီဘုရား ဖူးမြှော်သွားမည်
ဘိုးဘွားရိပ်သာ နေထိုင်ပါသော
သွားလာလှုပ်ရှား အဘိုးဘွားတို့
စိတ်များကြည်လင် ပြောင်းလဲမြင်စေ
ဝန်းကျင်ရန်ကုန် ရွှေတိဂုံနှင့်
ရွှေဘုန်းပွင့်စေတီ ဆူးလေတည်ရာ
ကြည်ညိုညွတ်နူး ပူဇော်ဖူးစေ
အထူးပို့ဆောင် ဗိုလ်တထောင်တို့
ရောင်ခြည်ကွန့်မြူး စေတီဦးဆီ
ဖူးမြှော်ရောက်ရ စီစဉ်ကြခဲ့
ထိုမှတစ်ဖန် ကူးခဲ့ပြန်က
မှိုင်းမြရီမြင် လွမ်းဖွယ်ထင်သော
မြစ်ပြင်လှိုင်းလူး ဇင်ယော်မြူးသော
မြစ်ကူးငါးပျံ သံလျင်ကျိုက်ခေါက်
ကျောက်တန်းရေလယ် ထိုဝယ်ပဲခူး
စိတ်ကြည်နူးသော ပြန့်ပြောကျယ်ကျယ်
စပါးလယ်ကွင်း ရွှေဝင်းဝင်းနေ
ကျေးတောနေတို့ တောမြေကိုဖြတ်
လှည်းကူးဖြတ်၍ ကွင်းဖြတ်ခဲ့လေ
မွန်ရှေးမြေမှ ရွှေမော်ဓောမည်
ရွှေစေတီတို့ လှည့်လည်ပန်းကပ်
ဆီမီးကပ်ကြ ဆွမ်းကပ်ဒါန၊ ပြုကုန်ကြပြီ
ဗုဒ္ဓဘာသာ ထေရဝါဒ၊ ပီစွကြည်စွ
ကိုးကွယ်ကြသူ စိတ်မှအာရုံ၊ ဘဝပုံသူ
ယုံကြည်မြှုပ်နှံ တစ်သက်ပန်တည်း
အားမာန်နှင့်ဇွဲ
တရားမြဲကြ မီးခဲသတ္တိ၊ ရဲရဲညှိသို့
အသိဉာဏ်ရည် လင်းစေသောဝ် ။
သတိတည်ကြည် ရှင်းစေသောဝ် ။ ။

Title: နှင်းဆီကုန်းဘိုးဘွားရိပ်သာရှိ ဘိုးဘွားများ (၂၀၀) အပြင် ရိပ်သာဝန်ထမ်းများနှင့် မိသားစုများ ကျန်းမာရေးအတွက် အလေးထားဆောင်ရွက်ချက်
By: ဒေါက်တာထီလာစစ်သူ
အာရောဂျံ ပရမံ
လာဘံဆိုထား တို့ဘိုးဘွားတွက်
လေးစားစမ်းသပ် ရက်သတ္တပတ်တွင်
မပြတ်သုံးကြိမ် နှိုင်းချိန်ဆန်းစစ်
စနစ်တကျ ကုသကျေပွန်
ဆရာဝန်တို့ နှစ်လိုချမ်းသာ
ဝမ်းမြောက်စွာဖြင့် ကြည်သာကြည့်ရှု
ပြုစုခဲ့ရာ မြန်မာတိုင်းရင်း
သမားချင်းလည်း လှူခြင်းဆေးဝါး
ကြည့်ရှုသွား၏ ထွေပြားရောဂါ
ရှိပါသလော စစ်ကြောပြုလုပ်
အဆုတ်ဝေဒနာ ရောဂါအထူးကု
ပြည်သူ့ဆေးရုံအုပ် အားထုတ်ဦးစီး
ဖိဖိစီးပင် ကြည့်ပြီးစမ်းနေ
ဆောင်ရွက်လေခဲ့ ရှာဖွေစစ်ဆေး
ကုသပေး၏ ဘေးဘယာကင်း
ရောဂါရှင်းစေ ခံတွင်းသွားတွေ
ကျန်းမာစေလော့ စားနေဝါးနေ
ဘိုးဘွားတွေတွက် သေချာသန့်ရှင်း
တစ်ဦးချင်းပင် ပညာရှင်များ
ဆေးကုသွား၏ သွားအချောင်းချောင်း
သွားများကောင်းစေ ထပ်ဆောင်းအသစ်
တပ်ပေးရစ်၏ မေတ္တာသတ္ထော
အနန္တောတည့် သွားရောဂါဘက်
ဆေးတက္ကသိုလ် ထိုဆရာဝန်ကြီး
ဦးဆောင်ပြီးလျှင် ကြင်နာယုယ
စောင့်ရှောက်ကြ၏
ဘဝချိုမြိန် စည်းစိမ်ရှင် ။
လှပနေအိမ် ရိပ်ငြိမ်ပင် ။ ။

Title: နှင်းဆီကုန်းဘိုးဘွားရိပ်သာဝင်း အတွင်း သစ်ပင်ကြီးများ စိုက်ပျိုးပြုစု ထိန်းသိမ်ထားခြင်း
By: ဒေါက်တာထီလာစစ်သူ
ဘိုးဘွားရိပ်သာ ရိပ်ငြိမ်မှာလျှင်
မဟာဗောဓိ ပရိဘောဂ၊ စေတီလှ၏
ဗုဒ္ဓဟေလျှင် မြတ်ညောင်ပင်နှင့်
ညောင်ပင်ကြီးရှင် ကန့်ကော်ပင်တို့
အုန်းပင်ကျူဘား မလေးရှားပိတောက်
ပေါက်ခဲ့အသောက မြိုင်ဆိုင်စွလေ
ရေတမာပင် ခရေပင်တို့
ညွှန့်ရှင်ပွင့်စီ ၁၂ ရာသီပင်
ကတ္တီပါငုဝါ ပိတောက်ပါခဲ့
သည်မှာစိန်ပန်း လွန်စိမ်းလန်းနေ
အေးချမ်းရိပ်ကောင်း ညို့ညို့မောင်းဘိ
သစ်ကောင်းဝါးကောင်း တောင်နှာမောင်း၏
တောင်စောင်းရိပ်မိုး လေဝှေ့တိုး၍
သစ်ရွက်ညိုးညံ ငှက်တေးသံတို့
ခါယံမလပ် သည်မြေရပ်တွင်
မပြတ်မြည်ကြွေး သံသာတေးပင်
အေးမြငြိမ်းချမ်း မေတ္တာလွှမ်းနေ
လွမ်းမောကြင်အောင် ဆောင်လေသလော
တောကြီးသစ်ကြီး ရိပ်ကာဆီးနေ
စိတ်လည်းချမ်းမြေ့ နှလုံးမွေ့ခဲ့
အောက်မေ့ဘွယ်အိမ် မြရိပ်ငြိမ်
တရားမွေ့သိမ် ဝန်းရှက်လိမ် ။ ။

Title: နှင်းဆီကုန်းဘိုးဘွားရိပ်သာဝင်းအတွင်း စိုက်ပျိုးထားသော သီးပင်စားပင် အပင်မျိုးစုံ အဖုံဖုံ
By: ဒေါက်တာထီလာစစ်သူ
စိမ်းညို့မြမှိုင်း ရိပ်အုပ်ဝိုင်းနှင့်
ဆိုင်းဆိုင်းမို့မို့ သစ်ပင်တို့တွင်
တို့လို့တွဲလောင်း သရက်ကောင်းတို့
စုပေါင်းသီးပြွတ် သစ်ကိုင်းညွတ်မျှ
ဆွတ်ချင့်စဖွယ် လှမျိုးကြွယ်၏
သည်ဝယ်ပိန္နဲ ခြေကုတ်မြဲဘိ
သီးဆဲပင်လုံး ပင်စည်ဖုံးပြီ
လုံးဆိုင်ထွာဆိုင် မွှေးပျံ့ကြိုင်လျှင်
ရင်ဝယ်အေးအေး မွှေးမြမွှေးနေ
ဆေးဖက်လည်းဝင် မန်ကျည်းပင်တွေ
ရွက်ရှင်ညွန့်သစ် ဟင်းလည်းဖြစ်၏
မှည့်ရစ်မန်ကျည်း အသီးကောင်းကောင်း
ဆေးပေါင်းလည်းခ စွယ်စုံရ၏
စိုက်ကြတမာ ထိုမှာခရမ်း၊ ပင်ခရမ်းနှင့်
စမ်းသပ်စိုက်ခြင်း ဒူးရင်းဩဇာ
မနီလာကွန်းပင် သကြားပင်နှင့်
စည်ပင်အစ္စရေး ငှက်ပျောမွေးခဲ့
သီးရွေးထိုင်ဝမ် သင်္ဘောမှန်၏
ခါယံမလပ် ဟင်းချက်အပ်သော
လတ်ဆတ်ဆူးပုတ် စပ်ငရုပ်ပင်
ကင်းပွန်းချဉ်ပွား များမှများ၏
စားပင်မျိုးစုံ သီးဖုံဖုံတို့
ကုံလုံနိုင်အောင် တွေးကြံဆောင်ရင်း
ပျိုးထောင်ပြုစု စိုက်ပျိုးမှုသည်
ဥယျာဉ်ကောင်းကောင်း ညို့ညို့မောင်း ။
ရှုကြည့်တောင်စောင်း
မို့မို့ဆောင်း ။ ။

Title: နှင်းဆီကုန်းဘိုးဘွားရိပ်သာဝင်း အတွင်း စိုက်ပျိုးထားသော အလှပင်များ
By: ဒေါက်တာထီလာစစ်သူ
မှိုင်းလဲ့ကြည်စင် မိုးကောင်းကင်လျှင်
ပြာလွင်လွင်တည့် လွမ်းမောငြိခဲ့
သတိနှင့်လျှင် ရှုတိုင်းမြင်မိ
ဤတွင်နှင်းဆီ ကုန်းမြင့်သည်လည်း
စီရီလှပင် မုန်တိုင်ပင်နှင့်
ပန်းပင်စက္ကူ စိန်တံချူတို့
မင်းမူရောင်စုံ လှမျိုးပုံခဲ့
ပန်းမုံပန်းခြင်း ထင်းရှူးပဒေသာ
နွယ်သာကီပင် အုန်းပွားပင်နှင့်
ပင်ပုဏ္ဏရိပ် အလှချိပ်ခဲ့
ဆိတ်ဖလူးပင် ပန်းအိရှင်၏
ပင်ယုဇန အုန်းနှဲလှတို့
ရွက်လှစီတန်း ဂဏန်းလက်မ
များစွပန်းများ စိုက်ပျိုးထားပြီ
ကျားမျက်လုံးဝေ ဂျပန်နေကြာ
ထိုမှာကြက်မောက် မွှေးကြိုင်လှောက်ခဲ့
ပေါက်မြောက်ရှင်သန် နတ်တို့ဖန်လော
ပန်းတောပန်းခြုံ ပန်းရုံပန်းခင်း
ပန်းကွင်းပန်းကောင်း ပန်းပေါင်းစုံပွင့်
ပန်းဆင့်ဆင့်နေ ပန်းဝေဝေရီ
ပန်းစီစီဝင့် ပန်းတင့်တင့်တယ်
ပန်းကြွယ်ကြွယ်မြိုင် ပန်းခိုင်ခိုင်လန်း
ပန်းမြတ်ရဂုံ အုံနှင့်ကျင်းနှင့်
ပွင့်လေပွင့်လေ ရွှန်းရွှန်းဝေ ။
ဝင့်လေဝင့်လေ မြင့်မြင့်လေ ။ ။

Title: နှင်းဆီကုန်းဘိုးဘွားရိပ်သာရှိ အဘိုးအဘွားတို့အတွက် နေ့စဉ်နှင့်အမျှလည်းကောင်း၊ အပတ်စဉ် လပြည့် လကွယ်များတွင်လည်းကောင်း နေ့ကြီးရက်ကြီးများတွင်လည်းကောင်း တရားဓမ္မထိတွေ့ ပျော်မွေ့နေစေရန် အထုံပါရမီ ဖြည့်ဆည်းပေးပုံ
By: ဒေါက်တာထီလာစစ်သူ
အဘိုးအဘွား ရိပ်ခိုနားချိန်
စားဝတ်နေရေး ဆေးကုရေးပြင်၊
ရှေ့ရေးပြင်ဆင်၊
တွေးဆမြင်သော် နေ့စဉ်နေ့တိုင်း၊ ချိန်မဆိုင်းဘဲ
ညွတ်တိုင်းသွားကုန် ဓမ္မာရုံသို့
ပေါင်းဆုံအားထား ကုသိုလ်ပွားရန်
တရားဘာဝနာ အားထုတ်ပါရန်
ဖန်တီးနှိုးဆော် ပါအောင်ခေါ်၍
မွေ့ပျော်ခဲ့ကြ ငါးကြိမ်မျှပင်
နေ့ညဝတ်တက် စုပေါင်းဆက်ကြ
ရှုကြစီးဖြန်း ကမ္မဋ္ဌာန်းနှင့်
ပဋ္ဌာန်းဒေသနာ ဓမ္မစကြာကို
ရွတ်ဆိုသရဇ္စျယ် ကြည်ညိုဘွယ်တည်း
နှုတ်ဝယ်ရွတ်ဖတ် နေ့မပြတ်ပင်
ပြုလတ်ခဲ့တုံ မြတ်အာဂုံဖြင့်
အထုံပါရမီ ဖြည့်ဆည်းသည်ပင်
ပွင့်စည်ဖွံ့ဖြိုး ဓမ္မမိုးစွေ
ကြိုးစားအားထုတ် စွဲမြဲလုပ်ကြ
ကြိုးကုပ်ခြင်းဖြင့် ကုသိုလ်ဆင့်၍
မြင့်မြတ်ဘဝ ဆောက်တည်ကြပြီ
ဗုဒ္ဓခေတ်ကြုံ မြဲခုံလှုံ
ဓမ္မရိပ်မြုံ သုခဘုံ ။ ။
အဘိုးအဘွား လွန်အားထားသော
ဘုရားတရား သံဃာအားလျှင်
ဝတ်တွားကြည်ညို မြတ်ကုသိုလ်တည်း
ထိုရွှေပြည်ရပ် မြဲသတ်မှတ်သော
အပတ်စဉ်ရှိ ရောက်တုံသိသော
လပြည့်လကွယ် ပြုကျင့်ဘွယ်သော
တို့ဝယ်ပြုလုပ် စဉ်အားထုတ်သော
ဥပုသ်သီလ ဆောက်တည်ကြရန်
ကျိုက္ကဆံမှ ပထမရွှေကျင်
ယခင်တိုက်ကျောင်း မှန်ကျောင်းဆရာတော်
ဘွဲ့တော်နာမ ဘဒ္ဒန္တဧသီတ
သံဃာ့ထေရ်မြတ် ကြွရောက်လတ်၏
ဟောအပ်တရား
ကြားနာဧချမ်း ထိုစခန်းက
ဗဟန်းရပ်ရှိ ပါဠိတက္ကသိုလ်
ထိုညောင်တုန်းကျောင်း ပျော်စံညောင်းစွ
အဂ္ဂမဟာ၊ (ပညာ) ပဏ္ဍိတ မထေရ်ကလျှင်
ဓမ္မရေအေး ဟောကြားပေး၍
တိုက်ကျွေးချီးမြှင့် တရားပွင့်၏
ပျော်ချင့်စဖွယ် နေချင့်စဖွယ်ပင်
အပယ်လေးပါး သို့မသွားတော့
တံခါးကိုပိတ် ဓမ္မရိပ်လျှင်
ရိပ်ကြီးမြိုင်မြိုင် ကုသိုလ်လှိုင်နေ
ခိုင်ကျည်စိတ်ဓာတ် လွန်မြင့်မြတ်နေ
ပတ်ဝန်းကျင်ကုံး တရားဖုံးနေ
နှလုံးသွင်းလျက် သံဃာဖက်၍
အသက်ရှည်ရာ အနာမဲ့ကင်း
အဆင်းလှပ လွန်မွှေးမြသည်
သီလတံခိုး မိုးပြည့်လျှံ
ဓမ္မကြီးစိုး ဖိုးထိုက်တန် ။ ။
အဘိုးအဘွား ကုသိုလ်ပွားရန်
လှူထားပြုလတ် ပိဏ္ဍပတ်ဆွမ်း
လောင်းလှူဒါန်းလျင် အပစ်စဉ်ပါ
ကြာသပတေး ကုသိုလ်ရေးတွက်
နေ့ရွေးမှတ်ထား ဆွမ်းလောင်းသွားရာ
သံဃာအမျိုး လေးဆယ်ပါးကျော်
ဘိုးဘွားဆက်ဆက် ဝတ်မပျက်ဘဲ
နံနက်အရုဏ် လောင်းလှူကုန်၏
အာရုံပြုကြ လူ့ဘဝတွင်
ဒါနပါရမီ ပြည့်မြောက်ပြီလေ
ဦးတည်ဆောင်ရွက် လှူပေးဆက်၏
နှစ်သက်ဖွယ်ဖြစ် ကြည်နူးရစ်ခဲ့
နှစ်စဉ် နှစ်ဆန်း (၁) ရက်ဆန်းနှင့်
ကြာပန်းဖြူနီ မွှေးပျံ့ရီသည့်
သီတင်းကျွတ်တည့် ကျရောက်ဘိသော
လပြည့်နေ့တိုင်း နှစ်စဉ်တိုင်းပင်
စဉ်လာမပျက် ခေတ်ဆက်ဆက်ပင်
ရက်ရောလှူသော် ဝမ်းမြောက်ပျော်ကြ
ဆွမ်းတော်ကြီးကပ် ပူဇော်လတ်၏
ရိုက်ခတ်ကြေးစည် သံချိုမြည်ခဲ့
ဆီမီးတစ်ထောင် ညဉ့်သန်းခေါင်တိုင်
မီးရောင်ဝင်းဝင်း ထိန်ထိန်လင်းနေ
ကျင်းပပူဇော် မြတ်ဇိနော်သို့
ကော်ရော်ရှိခိုး လက်အုပ်မိုး၏
ဘိုးဘွားစိတ်အေး ကုသိုလ်ရေးသည်
နီးဝေးသတင်း နတ်ပြည်တိုင်
ပျံ့မွှေးဘိခြင်း ထုံသင်းကြိုင် ။ ။
ကဆုန်လပြည့် ဗုဒ္ဓနေ့တည့်
နေ့ထူးနေ့မြတ် ကြုံခဲ့လတ်က
မပြတ်ပဋ္ဌာန်း ရွတ်စီးဖြန်း၍
ရွှင်လန်းပူဇော် ကုသိုလ်တော်ကို
ပျော်ပျော်ဆက်ရာ နှစ်စဉ်သာတည့်
ဝါဆိုလပြည့် ကြုံသည့်နေ့တွင်
ထေရ်ရှင်သံဃာ ဆက်ကပ်ပါသော်
ဝါဆိုသင်္ကန်း ကြာသင်္ကန်းတို့
ဧချမ်း ချမ်းမြေ့ ဧမြငွေ့ဖြင့်
ခြုံ၍ ကိုယ်လွှမ်း ဝါဝါလျှမ်း၏
လှူဒါန်းသည့်ပွဲ နှစ်စဉ်နွှဲကြ
ရဲရဲရင့်ရင့် စိတ်ဓာတ်မြှင့်လျက်
သခင့်ဂုဏ်ဆောင် မြန့်လူ့ဘောင်တွင်
တန်ဆောင်မုန်းတည့် ထိုလပြည့်ရက်
ရောက်သည့်ရက်မြတ် စုဆောင်းလတ်သော
လှူအပ်ဂုဏ်သိန် မြတ်ဂုဏ်ရှိန်ဖြင့်
ကထိန်သင်္ကန်း ညှပ်သင်္ကန်းနှင့်
လှူဒါန်းစုံလင် ပဒေသာပင်တို့
ဆင်ယင်ကြမြဲ ဒါနပွဲလေ
အားခဲကြကုန် လှူခိုက်ကြုံ၍
စုပုံလှူလိုက် ရတနာပုံဆိုက်ပြီ
နှစ်ခြိုက်ပျော်ရွှင် ပွဲသဘင်တို့
စီစဉ်နှစ်တိုင်း ပေါပြည့်လှိုင်း၏
တို့တိုင်းတို့ပြည် တို့ရွှေပြည်
သူ့တိုင်းသူ့ပြည် သူ့ငွေပြည် ။ ။

Title: ၁၉၇၈-၇၉ မှ ၁၉၈၂-၈၃ အထိ နှင်းဆီကုန်းဘိုးဘွားရိပ်သာစောင့်ရှောက်ရေးအဖွဲ့ နာယကဆရာတော်များနှင့် လူပုဂ္ဂိုလ်များ ၃.၁၀.၇၈ နေ့တွင် မြန်မာ့အလင်း ဦးတင်ကွယ်လွန်ပြီးနောက် ဥက္ကဋ္ဌနှင့် အမှုဆောင်အဖွဲ့ဝင်အချို့ မြန်မာဆိုရှယ်လစ်လမ်းစဉ်ပါတီ၊ ကောင်စီတို့မှ ပုဂ္ဂိုလ်များ အင်အားဖြည့် ပါဝင်၍ နုတ်ထွက်သွားကြခြင်းနှင့် အမှုဆောင်ကော်မတီအသစ်ဖွဲ့စည်း ဆောင်ရွက်ခြင်း ။
By: ဒေါက်တာထီလာစစ်သူ
အသစ်တည်ထောင် ဦးလှမောင်ပင်
နိုင်ငံတော်ကောင်စီ ဥက္ကဋ္ဌတည်ကာ
သတိုးမဟာသရေစည်သူ ဦးချန်ထွန်းအောင်
သူက ဒုဥက္ကဋ္ဌ ပါကြ ၂၁ ဦး
စူးစူးနစ်နစ် ဖွဲ့စည်းရစ်ခဲ့
ဆိုရှယ်လစ်လမ်းစဉ်ပါတီ မြို့ကောင်စီတို့
သည်မှာဝိုင်းဝန်း အားဖြည့်ညွှန်းခဲ့
ထွန်းကားအားသစ် ပေါ်ပေါက်ဖြစ်၏
ထိုခေတ်ကာလ ထူထောင်ကြ၏
ထိုနှစ်ကာလ စည်းဝေးကြရာ
လစဉ်ပြုလုပ် လွန်ကြိုးကုပ်၏
မဆုတ်မနစ် မေတ္တာစစ်ဖြင့်
ချစ်ဘိုးဘွားလျှင် ပျော်ရွှင်ချမ်းမြေ့
ပျော်ပိုက်မွေ့ရန် နေ့ဘိုးဘွားဟု
သတ်မှတ်ပြုကာ ထောင့်ကိုးရာ ခုနစ်ဆယ်ကိုး
(၁၉၇၉) စတင်ပျိုးကြ
ထောင့်ကိုးရာရှစ်ဆယ်သုံး (၁၉၈၃)၊ နှစ်အဆုံးတိုင်
အားလုံးသည်လျှင် နှစ်စဉ်နှစ်စဉ်
ပျော်ပွဲရွှင်ပွဲ ကျင်းပနွှဲကြ၊
အောင်ပွဲ ခြိမ့်ခြိမ့် တသိမ့်သိမ့်ပင်
ဆိုပိမ့်ခြင်းရာ မှတ်တမ်းပါ၏
ထိုခါကာလ ဒေသန္တရလျှင်
သွားကြပါ၍
လေ့လာခရီး စီစဉ်ပြီးလျှင်
စိတ်လည်းအေးချမ်း ဆီမီးပန်းနှင့်
ရေချမ်းအလှူ ကုသိုလ်ယူခဲ့
ကြည်ဖြူစိတ်ဝမ်း ရွှင်လန်းစေ
ပြည်သူချစ်ပန်း ပွင့်လန်းစေ ။ ။
ပန်းသတင်းလျှင် လေညှင်းဆောင်
လူ့သတင်းလျှင် လူချင်းဆောင်
အောင်မြင်သတင်း ကောင်းသတင်းလျှင်
ဖြန့်ကျင်းမွှေးမြ သင်းပျံ့လှ၍
ဘဝဝန်းကျင် သာမောထင်ခဲ့
လွမ်းကြင်ဆွတ်ပျံ့ မေတ္တာဖြန့်ဝေ
ချစ်အံ့မဆုံး ကရုဏာပြုံးဝေ
တောလုံးပွင့်အန် မြို့ပွင့်လျှံဝေ
ရေခြားမြေခြား တိုင်းတစ်ပါးမှ
လေ့လာသွားပြန် အင်္ဂလန်နိုင်ငံ
နန်းစံနန်းဖွား မင်းနွယ်ဖွားပင်
အလင်္ကဇန္ဒားမင်းသမီး ရှုမငြီးလျှင်
ခင်ပွန်းပါဝင် အဖွဲ့ဝင်တို့
သည်တွင်ရောက်ခဲ့ ချီးမွမ်းဖွဲ့ရာ
ဆာအာသာဘော့ ဟွမ်မလေ
မြန့်ချစ်ဆွေတည်း ချစ်ဇနီးတို့
ချီးမွမ်းမဆုံး အလှဖုံးခဲ့
ပြုံးပန်းပွင့်ပန် မိတ်ဆွေမှန်သော
ဂျပန်တက္ကသိုလ် ယိုကိုဟာမ
ပါမောက္ခပင် ရှင်ဂျီအိုကူဒါ
ခေါင်းဆောင်လာသူ လူငယ်အဖွဲ့
လာခဲ့ပြန်ပြီ စီရရီပင်
ချစ်ကြည်စကား လက်ဆောင်ပါးကြ
ပျားသကာသို့ ချိုမြိန်ဘိ
နားဝကြားဖို့ ဆိုပါ၏ ။ ။
ဘိုးဘွားရိပ်သာ ကွန်းခိုရာပင်
ကမ္ဘာတလွှား စိတ်ဝင်စားသူ
အများတကာ လာရောက်ရာ၌
ကမ္ဘာကြက်ခြေနီ အဖွဲ့စီ၍
ဤသို့လာရောက် လေ့လာရောက်ကြ
အောက်မေ့ဖွယ်ပင် တွေ့ဆုံမြင်ကြ
ချစ်ကြင်ဖွဲ့အုံ မြန်မာဘုံကို
အာရုံညွှတ်နူး အံ့ချီးကျူးကြ
ကမ္ဘာ့ကျန်းမာရေး၊
နွေးထွေးကြိုဆို မေတ္တာပိုကြ
ပုဂ္ဂိုလ်သီးသီး သတင်းကြီး၍
ခရီးကြုံကြိုက် ဆုံသည့်ခိုက်တွင်
လှိုက်လှဲနှုတ်ဆက် ဆီးကြိုလျက်တည်း
လက်ဆွဲခင်မင် စိတ်ဖြူစင်သူ၊
ဘင်္ဂလားဒေ့(ရှ်) ထိုရက်ကာလ
သမ္မတနိုင်ငံ နိုင်ငံဝန်ကြီးချုပ်
ဗိုလ်ချုပ်ကြီးဟူစိန်မိုဟာမက် အာရှက်အင်ဒီစီ
ပီအက်စီ၏ဇနီး လာပြီးကြည့်ရှု
လေ့လာပြုခဲ့ လူမှုလမ်းမှန်
သိလိုပြန်သူ ဂျပန်လူငယ်
လူရွယ်အဖွဲ့ လာရောက်ခဲ့ကြ
မြန်မာ့စိတ်ဓာတ် ခိုင်မာရပ်ပုံ
တပ်အပ်မြင်သိ အေးမြဘိ၏
သတိရှိထား သိမှတ်သွားကြ
ဘိုးဘွားရိုသေ မြန်ရွှေမြေကို
ကြည်ညိုဆပွား လွန်လေးစားပြီ
ဤကားမြန်ဂုဏ် ထွန်းလင်းပုံ
လူသားလူ့ဘုံ အံ့ဩယုံ ။ ။

Title: နှင်းဆီကုန်းဘိုးဘွားရိပ်သာသို့ လုပ်အားပေးနှင့် လေ့လာရေးအဖွဲ့များ လာရောက်လုပ်အားပေး လေ့လာကြခြင်း
By: ဒေါက်တာထီလာစစ်သူ
ဤဘိုးဤဘွား ဤသွေးသားတို့
လုပ်အားပေးရန် စိတ်ထားမှန်ဖြင့်
ဝန်းရံရောက်ရှိ လာကြဘိသည်
အသိပွားများ
စီးပွားရေးဆို တက္ကသိုလ်မှ
ထိုထိုကျောင်းသား ကျောင်းသူများတည့်
ကထိကဆရာ စည်းရုံးလာ၏
နေရာသန့်ရှင်း ဖြူစင်ဝင်းစေ
အခင်းအပြန့် အသန့်အကောင်း
အကြောင်းကိုဆို စေတနာပိုကြ
ဗိုလ်တထောင်ဒေသ ကောလိပ်မှလည်း
လာကြကျောင်းသား ကျောင်းသူများလည်း
စိတ်အားတက်ကြွ ဆောင်ရွက်ကြပြီ
လောကတာဝန် ထမ်းကျေပွန်ဘိ
ပြည်၏သားဖြစ် တိုင်းပြည်ချစ်သူ
စစ်မှုထမ်းဟောင်း ပြည့်သားကောင်းတို့
သောင်းသောင်းမြမြ လုပ်ပေးကြပြီ
ဤတွင်မီးသတိ တပ်ဖွဲ့စုံစုံ
ယုံယုံကြည်ကြည် ကုသိုလ်ရည်၍
ညီညီလုပ်အား ပေးအပ်သွားကြ
မနားတမ်းပင် ပေါင်းစုယှဉ်၍
လမ်းစဉ်လူငယ် အသိကြွယ်သူ
မြို့နယ်ဗဟန်း ဤစခန်း၌
ပန်းနှင့်လမ်းနှင့် အလွမ်းသင့်ဘိ
သခင်နယ်မြေ အလှဝေဝါ
မြတ်ဒါနကြွယ် ထိုလူငယ်ဖွဲ့
ရောက်ခဲ့မနှေး လုပ်အားပေး၏
ချွေးနှင့်အားနှင့် ရှင်းပြီးမြေ
သွေးနှင့်သားနှင့် ရင်းနှီးနေ ။ ။

Title: လေ့လာရေးအဖွဲ့များ
By: ဒေါက်တာထီလာစစ်သူ
သက်ကြီးရွယ်အို မိဖအိုကို
ရိုသေတုတ်ကွ လုပ်ကျွေးကြသော
မြန်မာ့စဉ်အလာ တို့ရိုးရာကို
ရင်မှာကိန်းအောင်း ကျင့်မြတ်ကောင်းကို
ကောင်းစွာထိန်းသိမ်း ဧမြငြိမ်းချမ်း
စိတ်ဝမ်းကြည်အေး ပညာရေးနှင့်
ဆေးတက္ကသိုလ် မြို့မဟိုမှ
လာကြများပြား
ကျောင်းသားကျောင်းသူ စံထားယူကြ
အမူကျင့်ဝတ် လေ့လာလတ်၏
မပြတ်ထွက်ဝင် ထန်းတပင်နှင့်
သံလျင်မှော်ဘီ တိုက်ကြီးစီဝယ်
ကြည့်မြင်တိုင်ချဉ်း အင်းစိန်၊ ဥက္ကံ
တစ်ဖန်မြောင်းတကာ ကျေးရွာစုံလင်
မအူပင်မြို့၊ ရိပ်သာသို့လျှင် ပညာသင်ယူ
နုစဉ်သူတို့
လာပို့လေ့လာ သိစေပါ၏
စဉ်လာလည်းမှန် စေတနာမှန်ကို
မချန်မချွင်း နှလုံးသွင်းရင်း
ကျောင်းတွင်းကျောင်းပြင် လောကမြင်စေ
အခြေခံမှု သူနာပြုသင်တန်း
ခွင့်လမ်းရယူ သင်တန်းသူတို့
လာပို့ကထိက လေ့လာကြပြီ
ဘဝကျယ်ပြော စိတ်အမောတွင်
ငြိမ်းသောရိပ်သာ ဘိုးဂေဟာတည်း
ရင်မှာချမ်းမြ တွေ့မြင်ကြပြီ
တို့ပြည်ဝန်းဝိုင်း တိုင်းနှင့်ပြည်နယ်
အရွယ်နုပျို မူကြိုနေ့ကျောင်း
ကလေးထိန်းကျောင်းမှ ကထိကများ
ကျောင်းသားများသည် လာရောက်လည်ကြ
သည်မှာပြုံစု မြန်မာမှုတည်း
လူမှုဝန်ထမ်း ဤမြေနန်းသို့
သင်တန်းအိမ်တွင်းမှု သင်အံပြုသူ
သင်တန်းသူတို့ ကထိကတို့လျှင်
ထိုသို့ရောက်ရှိ လေ့လာကြည့်ကြ
နှိုင်းရှည့်နှိုင်းရှည် မြန့်တိုင်းပြည်၌
ကြည်ဖြူကြည်ယုံ သုခဘုံတည်း
အလုံကျမ်းစာ သင်ကျောင်းမှာလျှင်
ဆရာ၊ ကျောင်းသား ကျောင်းသူများလည်း
ကြား၍ သိ၍ ထိုထိုနေ့က
လေ့လာကြည့်ရှု မှတ်တမ်းပြု၏
ပူမှုကင်းဝေး ယုယထွေး၍
အေးမြချမ်းပို ရိပ်ကွန်းဆိုကြ
ဗဟိုသားဖွား ကျောင်းသူများလည်း
ဘိုးဘွားရိပ်မြုံ နေခိုလှုံရာ
ထိုဘုံရိပ်နန်း အရောက်လှမ်းကြ
လမ်းစဉ်လူငယ် အင်းစိန်နယ်က
ကမကထ ကြီးမှူးပြ၍
ဘဝအမြင် မြတ်နိုးကျင်ပုံ
ယဉ်ကျေးလူ့ဘောင် ထောင့်တစ်ချောင်ကို
မြင်အောင်ကြည့်ရှု ဦးဆောင်ပြုပုံ
အိမ်တွင်းမှုသင်တန်း စာသင်ခန်းမှ
စခန်းဤသို့ လာရောက်ပို့၏
သူတို့မြင်စေ သိကြားစေကြ
စေတနာမွန် ဧည့်ကျေပွန်စွာ
တာဝန်ရှိသူ လက်ကမ်းယူလျက်
သူတို့ကြိုဆို နှုတ်ခွန်းချိုမြ
သိလိုသမျှ ရှင်းလင်းပြ၏
မေးသမျှဖြေ တာဝန်ကြေခဲ့
ဤမြေစခန်း လွမ်းတုံ့တင်
မေတ္တာပွင့်လန်း ချမ်းမြစဉ် ။

Title: သမိုင်းဖြစ်စဉ် နှင်းဆီကုန်းဘိုးဘွားရိပ်သာ စောင့်ရှောက်ရေးအဖွဲ့၏ ရွှေရတုတိုင်သော ကာလရောက်ခဲ့ပြီ (၁၉၃၃ ခုနှစ် - ၁၉၈၃ ခုနှစ်)
By: ဒေါက်တာထီလာစစ်သူ
လွမ်းမောဆွတ်ကြင် အောက်မေ့မြင်လော
သခင်တို့ကွန်း ဤစခန်းလျှင်
ဖြတ်သန်းနှစ်ရှည် ၅၀ တည်ပြီ
နှစ်လည်ဥတု ရွှေရတုလျှင်
ပျော်မှုဖန်ခဲ့ ပျော်ကြောင်းဖွဲ့၍
ပျောင်းနွဲ့ဆွေဖော် ပျော်ကြောင်းဖျော်၍
ပျော်ဖွယ်သတင်း ပျော်ကောင်းခြင်းလျှင်
ဖြန့်ကျင်းလေဝယ် ပါဆောင်သယ်၏
ရည်ရွယ်အချက် အဘက်ဘက်မှ
တိုးတက်လေအောင် တွေးကြံဆောင်ကြ
အောင်မြင်မြင့်မား တို့ကြိုးစား၏
မနားဝန်ထမ်း လာသောလမ်းတွင်
ကိုယ်စွမ်းဉာဏ်စွမ်း အပင်ပမ်းခံ
လှမ်းခဲ့လေသော တရံရောခါ
ပြောပြပါဦး အိပ်မက်ဖူးပင်
ကြည်နူးရွှင်ကြည် မြင်မက်သည်ပင်
ရွှေရည်ပက်ဖျန်း ပျော်ဖွယ်ထွန်းပြီ
ခွန်းချိုတုံ့လှယ် ချစ်စဖွယ်တို့
နားဝယ်ကြားမိ ချိုမြဘိ၏
ပီတိရွှန်းလက် နှလုံးထက်၌
ဆထက်မက ဖြစ်မိရခဲ့
ဘဝရိပ်ကောင်း ဆုမွန်တောင်း ။
ဧမြရိပ်ဆောင်း သာတင့်ကောင်း ။ ။

Title: နှင်းဆီကုန်းဘိုးဘွားရိပ်သာ စောင့်ရှောက်ရေးအဖွဲ့ သမိုင်းဖြစ်စဉ်၊ ၁၉၈၃ - ၈၄ ခုနှစ်မှ ၁၉၈၇ - ၈၈ ခုနှစ်အထိ ဆောင်ရွက်ခဲ့ကြပုံ
By: ဒေါက်တာထီလာစစ်သူ
ကောင်းမြတ်ရွယ်ရည် ရှေ့ဦးတည်၍
ညီညွတ်စွာလျှင် စေတနာယှဉ်၍
လစဉ်ပုံမှန် စည်းကမ်းမှန်၍
မှန်မှန်စည်းဝေး စဉ်ဆွေးနွေးကြ
အရေးအရာ အခါအခွင့်
အသင့်အလျော် ကောင်ထည်ဖော်ကြ
တွေးခေါ်ဆုံးဖြတ် လုပ်ငန်းရပ်များ
လည်ပတ်နှိုင်းညှိ ဆောင်ရွက်ဘိ၏
ခေါ်သည့်နှစ်လည် လေးကြိမ်တည်ခဲ့
ဤငါးနှစ်တွင် လုပ်ငန်းခွင်တွက်
လစဉ်လုပ်ချိန် အဟုန်ရှိန်ဖြင့်
အကြိမ် (၆၀) မှတ်တမ်းသွယ်၏
ကွယ်လွန်နှုတ်ထွက် ရှိသူဆက်ကြ
ဆက်လက်လှုပ်ရှား ရှိအင်အားတည့်
ခါအားလျော်စွာ ဤရိပ်သာတွင်
ယခင်ကာလ ၁၉၄၃ ကပင်
စတင်တည်ကြ နာယက
ဘဒ္ဒန္တဧသိက ပထမရွှေကျင်တိုက်
ကျိုက္ကဆံဆရာတော်
မွေ့လျော်ဓမ္မ ဟောပြသ၍
ဘဝချမ်းအေး နှလုံးအေးအောင်
တိုက်ကျွေးချီးမြင့် တရားပွင့်ကြ
ကာလထိုနှစ် ထောင့်ကိုးရာရှစ်ဆယ့်ခွန် ၁၉၈၇
ပျံလွန်တော်မူ နတ်ထံမူပြီ
ပူဆွေးဝမ်းနည်း ပူရှိန်ညီးဘိ
အန္တိမဈာပန ပူဇော်ကြပြီ
ဘဝချုပ်ငြိမ်း တစ်ဇာတ်သိမ်းခဲ့
ထိန်းသိမ်းတာဝန် လွန်ကျေပွန်
ဓမ္မတံခွန် ထမ်းသည့်ဝန် ။ ။

Title: နှင်းဆီကုန်းဘိုးဘွားရိပ်သာစောင့်ရှောက်ရေးအဖွဲ့ သမိုင်းစဉ် ၁၉၈၇-၁၉၈၈ ခုနှစ် အမှုဆောင်ကော်မတီဝင်များ ထပ်မံဖွဲ့စည်းရာတွင် ဗိုလ်မှူးမောင်လွင် (အငြိမ်းစား) ဥက္ကဋ္ဌ ဗိုလ်ကြီး မောင်တင်၊ ဦးသောင်းထွဋ် စသူများ ဆက်လက်ပါဝင်သည့် ၈ ဦးအဖွဲ့
By: ဒေါက်တာထီလာစစ်သူ
ထိုငါးနှစ်အတွင်း
နှင်းဆီကုန်းရိပ်သာ လက်ခံရာတွင်
(၂၀၀) နှစ်ရာတွင်သာ ရှိခဲ့ပါ၏
သေချာစိစစ် စည်းကမ်းဖြစ်၍
စနစ်တကျ လက်ခံကြရာ
ရာဇဝင်ကိုယ်ရေး ပုံစံပေး၍
ရေးသွင်း ထောက်ခံ အကယ်မှန်ကြောင်း
မှန်ကန်စွာလျှင် မှတ်ပုံတင်၍
အစဉ်အတိုင်း လက်ခံခိုင်း၏
စိတ်တိုင်းမကျ ပြန်လိုလှသူ
ပြန်ကြပါစေ နေလိုသူနေ
သားတွေသမီးတွေ ခေါ်သူတွေလည်း
ပြန်လေပြန်လင့် ပြန်ခေါ်ခွင့်ပြု
ပြုစုနေရင်း စောင့်ရှောက်ရင်းဖြင့်
နေမင်းညိုချိန် နေဝင်ချိန်မှာ
မီးစာကုန်ခန်း ဆီမီးခန်း၍
ပန်းပွင့်ကြွေရ အနိစ္စလျှင်
ရောက်ရတွေ့ကြုံ သူ့ကံကုန်က
ရေစက်ချပြီး သဂြိုဟ်ပြီးလျှင်
ထိုတွင် သပိတ်သွတ် ဆွမ်းလျှင်သွတ်၏
လွမ်းဆွတ်စိတ်ဝမ်း မျှော်တရမ်းမိ
သောင်ကမ်းနိဗ္ဗူ ပေါက်ပါစေ
ဧချမ်းဇမ္ဗူ ရောက်ပါစေ ။

Title: နှင်းဆီကုန်းဘိုးဘွားရိပ်သာသို့ အစိုးရထောက်ပံ့ငွေများ ၁၉၈၃-၈၄ မှ ၁၉၇၈-၈၀ အတွင်း နိုင်ငံတော်အစိုးရ လူမှုဝန်ထမ်း ဝန်ကြီးဌာနမှ လှူဒါန်းပုံ ရန်ကုန်မြို့တော် စည်ပင်သာယာရေးအဖွဲ့မှ နှစ်စဉ်လှူဒါန်းခဲ့ပုံ လုပ်သားပြည်သူများနှင့် အဖွဲ့အစည်းများ၊ လစဉ်အလှူငွေ၊ သီခြားအလှူငွေ၊ ထမင်းကျွေး အလှူငွေ၊ အလံဖိုးအလှူငွေ၊ ပျော်ပွဲရွှင်ပွဲ အလှူငွေ၊ အလှူခံပုံးများ ငါးနှစ်တာအတွင်း သိန်း (၅၁) ကျပ် ကျော်ရရှိခဲ့ပုံ
By: ဒေါက်တာထီလာစစ်သူ
နှင်းဆီမွှေးပျံ့ မေတ္တာနံ့လျှင်
ပတ်လွှံ့ဝန်းကျင် ဆွတ်ပျံ့လွင်နေ
နှစ်စဉ်အစိုးရ နိုင်ငံမှလျှင်
ကူမပေးလှူ စိတ်ကြည်ဖြူစွာ
လူမှုဝန်ထမ်း စဉ်ပေးကမ်းနေ
ငွေငါးသောင်းကျော် အလှူတော်ပင်
မြို့တော်စည်ပင် လှူဒါန်းဝင်နေ
နှစ်စဉ်တစ်သောင်း သွန်းဖြိုးလောင်းကြ
စုပေါင်းဒါန ပြုခဲ့ကြရာ
စေတနာရှင် ထည့်ပါဝင်ကြ
လစဉ်လှူသွား ပြည်သူများနှင့်
များပြားဖွဲ့စည်း ကုသိုလ်ကြီးဘိ
သီးခြားလှူပွဲ ထမင်းပွဲတွက်
လှူဆဲစေတနာ သွန်းမိုးရွာသို့
များစွာလာဆဲ လှူမစဲတော့
ပျော်ပွဲရွှင်ပွဲ လှူစမြဲပင်
ရဲရဲလှူကုန် စွဲမှတ်ယုံလျက်
ဆေးရုံအလှူ စုပုံကူကြ
အလှူခံပုံး ပြည့်လျံဖုံးမျှ
စုရုံးထည့်သွား မိုးပေါက်များသို့
များပြားခဲ့ရာ ငါးနှစ်တာဝယ်
သိန်းငါးဆယ်တစ် ကျော်လွန်ဖြစ်၏
စစ်မှန်သဒ္ဓါ တို့ပြည်ရွာဝယ်
ရင်မှာဖြစ်ထွန်း ဖြိုးစွေသွန်း၏
ရွှန်းရွှန်းသစ်သစ် စစ်စစ်မှန်မှန်
ဖန်ဖန်ကြိမ်ကြိမ် ရှိန်ရှိန်လင်းလင်း
ဝင်းဝင်းပပ လှလှစိမ့်စိမ့်
သိမ့်သိမ့်လှိုက်လှိုက် ခိုက်ခိုက်တုန်တုန်
ရင်ခုံပီတိ ဖြစ်ရဘိသည်
စွဲငြိဘဝင် ဇောအစဉ်
ချစ်သည့်သခင် ပြောစေချင် ။ ။

Title: နှင်းဆီကုန်းဘိုးဘွားရိပ်သာစောင့်ရှောက်ရေးအဖွဲ့ ၏ ဝင်ငွေထွက်ငွေစာရင်း အစိုးရမှတ်ပုံတင်စာရင်းစစ် ဦးကိုကိုနှင့််အဖွဲ့ လစဉ်စစ်ဆေးခြင်း
By: ဒေါက်တာထီလာစစ်သူ
ဤရိပ်သာတွင် ဝင်ငွေထွက်ငွေ
မြစ်ရေသို့စီး တဒီးဒီးလျှင်
ကြီးစွာဝင်ထွက် နေ့ရက်ဆက်ပင်
လဆက်နှစ်ဆက် ရှင်သန်လျက်လျှင်
ဆက်လက်တိုးပွား ထိုငွေများတို့
ဘဏ်ထားစံနစ် သွင်းထားရစ်၏
ဝင်ရစ်ထွက်ရစ် စာရင်းစစ်ဖြင့်
စစ်ဆေးစေရ လွန်ကျနစွာ
အစိုးရမှတ်ပုံတင် တတ်ကျွမ်းကျင်သူ
လစဉ်စစ်ခဲ့ သူ့အဖွဲ့ဖြင့်
လုပ်ခဲ့သမျှ ဇယားချ၍
တစ်လတစ်ကြိမ် လုပ်ငန်းအိမ်တွင်
အချိန်မှန်မှန် အစီရင်ခံ၏
ကြီးဘိလုပ်ငန်း တစ်နှစ်ဆန်းက
ရှင်းတမ်းပြုလုပ် ရှင်းတမ်းထုတ်၍
နှစ်ချုပ်တင်ရာ တင်ပြစာလျှင်
နှစ်စဉ်နှစ်တိုင်း နှစ်နှင့်ပိုင်း၍
မဆိုင်းတင်ပြု မှန်ကန်မှုလျှင်
အမှုဆောင်ဖွဲ့ တည်ပြုခဲ့၏
ပရိဘောဂ သုံးစွဲကြသော
ထိုမှဝတ်ထည် စီရရီလျှင်
တူညီကိုက်ညှိ မှန်ကန်ရှိစေ
ကြည့်ရှုစစ်ဆေး စာရင်းရေး၏
ဆေးဝါးပစ္စည်း ကုသပြီးလျှင်
သုံးပြီးပယ်ဖျက် ဝယ်လျက်ထပ်ဖြည့်
ရှိသည့်ကိရိယာ မှန်ကန်စွာလျှင်
ရေးခါထည့်သွင်း ထပ်ဖြည့်တင်းကြ
သန့်ရှင်းကြယ်စင် ပြစ်မထင် ။
သတင်းမွှေးလွင် ချစ်ဖွယ်ပင် ။ ။

Title: နှင်းဆီကုန်းဘိုးဘွားရိပ်သာသမိုင်းဖြစ်စဉ် ၁၉၉၆ ခုနှစ်မှ ၂၀၀၀ ပြည့်နှစ်အထိ ဆောင်ရွက်ချက် အဖွဲ့စည်းမျဉ်းအရ အဖွဲ့ဝင် ၅၀ ဦးဖွဲ့စည်း အမှုဆောင်ကော်မတီမှ အမှုဆောင်အဖွဲ့ဝင် ၁၅ ဦးဖြင့် ဖွဲ့စည်း ဗိုလ်ကြီးမောင်တင် ဥက္ကဋ္ဌ၊ ဒုဗိုလ်မှူးကြီး ကျော်ရှိန် ဒုတိယဥက္ကဋ္ဌ၊ ဦးသောင်းထွဋ် ဒုတိယဥက္ကဋ္ဌ၊ ဗိုလ်မှူးအောင်သန်း အတွင်းရေးမှူး တို့ ပါဝင်ဖွဲ့စည်း။ အလုပ်အမှုဆောင် ၇ ဦး ဖွဲ့စည်း၊ အဖွဲ့ငယ် ၉ ဖွဲ့ ဖွဲ့စည်း၍ တာဝန်ခွဲဝေ လုပ်ဆောင်ခြင်း
By: ဒေါက်တာထီလာစစ်သူ
ရွက်အုပ်ဆိုင်းဆိုင်း ညို့ညို့မှိုင်း၍
သစ်ကိုင်းပင်စည် ဝေဝေရီသော
ဤသစ်အုပ်တော လွမ်းကြင်မောဘွယ်
မွှေးသောရနံ့ သတင်းပြန့်ရာ
ရိပ်သာစောင့်ရှောက် ရည်မှန်းပေါက်ရန်
တည်ဆောက်ဖွဲ့ငယ် အသွယ်သွယ်ဖြင့်
ရည်ရွယ်လုပ်ခဲ့ ဖွဲ့ ၉ ဖွဲ့ပင်
ဖွဲ့စည်းကျေပွန် ခွဲတာဝန်တို့
ဝန်ထမ်းရေးရာ ဘဏ္ဍာဆောက်လုပ်
အုပ်ချုပ်စီမံရေး ကျန်းမာရေးနှင့်
ဝယ်ယူရေးဖွဲ့စည်း နီးကပ်ကြီးကြပ်
မပြတ်ကြည့်ရစ် စီစစ်လက်ခံ
စာရင်းမှန်စေ
ဝန်ထမ်းအိမ်ခန်းများ နေရာချထားရေး
စုဖွဲ့ပေးလတ် ရေးသတ်မှတ်၏
လိုအပ်ချက်အရ လုပ်ကိုင်ကြရန်
မြန်ဆန်သွက်လက် ပိုဆောင်ရွက်ရန်
တာဝန်လုပ်ပိုင်ခွင့် စည်းမျဉ်းနှင့်လျှင်
နှိုင်းချင့်တွက်ဆ ပေးအပ်ကြ၏
ဘဝပုံရိပ် နေညိုရိပ်တွင်
ကိုယ်စိတ်နှစ်ဖြာ ကိုယ်ကျန်းမာ၍
ချမ်းသာစိတ်အေး နေထိုင်ရေးနှင့်
စားရေးသောက်ရေး လူမှုရေးနှင့်
ဆေးဝါးကုသ ဧချမ်းမြစေ
အလှူငွေရ လှူသမျှလျှင်
ရရှိဘဏ္ဍာ စာရင်းပါလျက်
သေချာသုံးစေ မဖိတ်စေရန်
မှန်မှန်ခြေလှမ်း ထုံးနည်းလမ်းဖြင့်
လုပ်ငန်းချောမော ရည်ရွယ်သောလျှင်
စစ်ကြောသမှု ဆောင်ရွက်ပြုဟု
ယခုအဖွဲ့ ဖွဲ့ ၉ ဖွဲ့သည်
ရည်ရွယ်ဖော်ဆောင် မနှေးအောင်ရန်
အကောင်အထည်ဖြစ် လုပ်ကိုင်ရစ်၏
ဇစ်မြစ်ခိုင်ခိုင် ချခဲ့ပြီ ။
အုတ်မြစ်မှတ်တိုင် စိုက်ရစ်ပြီ ။ ။

Title: နှင်းဆီကုန်းဘိုးဘွားရိပ်သာ၌ သီရိရတနာခန်းမကြီးဆောက်လုပ် ၁၉၉၈ ခုနှစ်၊ စက်တင်ဘာလ ၁၅ ရက် စတင်၊ ၁၉၉၉ ခုနှစ်၊ ဧပြီလ ၃၀ ပြီးစီး၊ ဒုတိယဗိုလ်မှူးကြီး ကျော်ရှိန်က ဥက္ကဋ္ဌ ဆောက်လုပ်ရေးအဖွဲ့ဝင် (၈) ဦး ဦးဆောင်၍ ဥက္ကဋ္ဌများ ဦးမောင်တင်က နာယက ပြုလုပ်ဦးစီးခြင်း
By: ဒေါက်တာထီလာစစ်သူ
နှင်းဆီကုန်းလျှင် မွှေးပျံ့လွင်သော
ဂုဏ်အင်သိက္ခာ မြင့်မားလာနေ
များစွာ ဘိုးဘွား စဉ်တိုးပွားနေ
ငါးဆယ်ခြောက်ဆယ် ၂၂၀ လေ
ထိုဝယ်ဓမ္မာရုံ အဆောက်အုံလျှင်
ထိုစဉ်ထိုနှစ် ၁၉၅၈ က
ဆောက်ခဲ့ကြသည် ကြာမြင့်ပြီလေ
ဤနေရာ၌
ဦးခိုက်ဝပ်တွား ကြည်ညိုသွားရာ
အားလုံးအင်အား လွန်များပြားပြီ
တရားဓမ္မ ဆောက်တည်ကြ၍
မူလနေရာ တိုးချဲ့ပါအံ့
ဓမ္မာရုံသစ် တည်ကုန်ရစ်အံ့
တစ်ခေတ်တစ်ခေတ် ပြောင်းလဲဖြစ်ကြ
ဉာဏ်သစ် အကြံသစ် ထုတ်ဖော်လှစ်ကြ
စနစ်တကျ စီစဉ်ကြပြီ
အင်ဂျင်နီယာ ဗိသုကာတို့
ဖိတ်ခါဆွေးနွေး အလေးပေး၏
ရှေ့ရေးအတွက် ဘိုးဘွားတွက်နှင့်
ဆက်လက်လှူဒါန်း အလှူတန်းတွက်
မြှော်မှန်းပြုမည် ကောင်းမှုရည်ကြ
ဤဆောက်အုံအစ လှူဒါန်းကြသော
မူလလှူရှင် ဒါနရှင်ထံ
တင်ပြခွင့်တောင်း အကျိုးကြောင်းဖြင့်
ဖျက်ခွင့်ပြောပြ ရှင်းလင်းကြ၍
စိတ်မှကြိုက်ညီ ခွင့်ပြုပြီလေ
သည်မှာတင့်လျှမ်း ဂုဏ်ရောင်လွှမ်းသော
ခမ်းနားကျယ်ဝန်း ရွှန်းမြရွှန်းသော
သွန်းလောင်းထုဆစ် ဗိမာန်သစ်လေ
ထွန်းသစ်ပေါ်ပေါက် သစ်တည်ဆောက်၏
မဆောက်လုပ်မီ
သီရိစန္ဒာ ကျောင်းမဟာမှ
ဆရာတော်က ဦးသောမနလျှင်
သံဃာ ၅ ပါး ဦးဆောင်ထား၍
တရားပရိတ်တော် ရွတ်ပူဇော်လျက်
(၇) ရက်တိုင်တိုင် တရားမြိုင်၏
လှိုင်လှိုင်ဖြိုးစွေ တရားဝေခဲ့
ဤမြေသန့်စင် မင်္ဂလာအခင်း
ကျင်းပဖော်ထုတ် ဆောက်အုံလုပ်မည်
ဤနေရာမှန် ဘူမိနက်သန်တည်း
နံနက်ရောက်ပြီ (၇) နာရီမှာ
"အဂ္ဂမဟာပဏ္ဍိတ၊ တိပိကဓရဓမ္မ၊ ဘဏ္ဍာကာရိက ဘန္ဒန္တသီရိန္ဒာဘိဝံသ"
ယောမှဆရာတော် မြွက်ကြားဖော်သည်
ပရိတ်တော်တရား သံဃာများနှင့်
ဟောကြားချီးမြှင့် ဂုဏ်ပေါင်းမြင့်၏
မိုးနှင့်မြေလွှာ ဟစ်ကြွေးညာခဲ့
သည်မှာပန္နက် ထို ၅ ရက်ပင်
စက်တင်ဘာဖြစ် ၁၉၉၈ လေ
အုတ်မြစ်တော်စီ ဆောက်အုံတည်ကြ
ဤမြေဤရပ် နှစ်ထပ်ပြုရ
ဓမ္မသာလာ ထိုအင်္ဂါနေ့
သံဃာ သံဃ မဟာနာယက အလှည့်ကျသူ
ဥက္ကဋ္ဌမော်ဆရာတော်များ
အတွင်းရေးမှူးများနှင့်
(၁၅) ပါးကြွကာ ချီးမြှင့်ပါသည်
မဟာပရိတ် သံမဆိတ်လေ
ပုံရိပ်နှင်းဆီ မွှေးပျံ့ရီပေါ့
ရွှန်းကြည်သာတောင်း သာတင့်တောင်းပင်
သာပေါင်းဂုဏ်သိန် ဂုဏ်အရှိန်လျှင်
ဂုဏ်ထိန်ဝင်းဝင်း အောင်မြေနင်းခဲ့
ဆောက်ခြင်းလုပ်ငန်း ပြီးဆုံးခန်းသည်
ဧပြီ (၃၀) ဖြစ် ၁၉၉၈ တည်း
အသစ်နာမည် ပေးအပ်ပြီလေ
သီရိရတနာ ခန်းမသာပင်
ပေါ်လာပြီလေ ပန်းပေါင်းဝေပေါ့
ရေသီတာသွန်း နံ့သာမွှန်းပြီ
ခွန်းဆင့်သံချို တေးတွေဆို
ရွှန်းတင့်ခွာညို မွှေးမြချို ။ ။
သီရိရတနာ နှစ်ထပ်ပါတည့်
ရိပ်သာခန်းမ လှပဝင့်ထည်
ပွင့်စည်သာမော ချစ်ဖွယ်ပြောထင်
စိတ်စောမိလျှင် အာရုံမြင်မိ
နေ့စဉ်ဝပ်တွား အဘိုးဘွားတို့
ဘုရားဝတ်တက် စဉ်မပျက်ပါ
ဒေသနာပဋ္ဌာန်း ရွတ်စီးဖြန်းရာ
ကမ္မဋ္ဌာန်းဘာဝနာ ဓမ္မစကြာနှင့်
ဝိပဿနာပွား ပရိတ်တရားတို့
ပွားများကျင့်ကြံ ဘဝမှန်၏
မြဲမြံကျင့်နေ အမျှဝေကြ
ဒေသနာပွဲ တရားပွဲတို့
အမြဲကျင်းပ ဤဋ္ဌာနပင်
နာရမှတ်ရ တရားရနေ
ဘဝမွန်မြတ် အပေါ်ထပ်တည်း
လှူမြတ်လှူဒါန်း သင်္ကန်းလှူအပ်
ကပ်လှူသည့်ပွဲ ဝါဆိုပွဲနှင့်
ပွဲမြတ်ကထိန် ရောင်ရှိန်ဆီမီး
တညီးညီးလင်း တဝင်းဝင်းတည်း
ကျင်းပသည့်ရက် အလှူရက်တို့
ရေစက်ချသွန်း ကုသိုလ်ညွှန်း၏
ထွန်းသစ်ဗိမာန် အောင်ပွဲခံ၏
မိုးယံခြိမ့်ခြိမ့် မြေသိမ့်သိမ့်ပင်
ဆိုပိမ့်ရတု ဤကောင်းမှုသည်
မြေထုပမာ ခိုင်ပါစေ
ဆိုပြုသစ္စာ မြိုင်ပါစေ ။ ။

Title: ရန်ကုန်မြို့၊ ကမ္ဘာအေးစေတီလမ်းမကြီးပေါ်ရှိ ဘက်စုံဖွံ့ဖြိုးတိုးတက်လျက်ရှိသော နှင်းဆီကုန်းဘိုးဘွားရိပ်သာ အခြေအနေ
By: ဒေါက်တာထီလာစစ်သူ
ငြိမ်းချမ်းပွင့်စည် ရွှန်းမြကြည်၍
မြရည်ဆွတ်လိမ်း စိမ်းမြစိမ်းနေ
ခပ်သိမ်းဝန်းကျင် အေးစိမ့်ကြင်နေ
မင်္ဂလာမည် ကောင်းမြတ်တည်သော
နှင်းဆီကုန်းထိပ် သစ်ပင်ရိပ်ဖြင့်
ရိပ်သာဘိုးဘွား ယနေ့ကားဆိုလျှင်
ဖွံ့ထွားတိုးတက် ခရီးဆက်နေ
ဘက်စုံတက်စုံ လှော်ခတ်စုန်နေ
ဂုဏ်သိက္ခာမြင့် တင့်တင့်တယ်တယ်
ထယ်ထယ်ဝါဝါ မြန်မာဆန်ဆန်
ဖန်ဖန်သွန်းလောင်း ကောင်းကောင်းထပ်ဆင့်
တိုးမြှင့်ခဲ့ကြ မုခ်ဝင်ဝလျှင်
မြန်မာ့အနု သုခုမသည်
လက်ရာပီစွ ရွှေခြည်ဝင်းလက်
ပန်းခက်ပန်းညွန့် ပန်းအတွန့်လိမ်
ပန်းအိမ်ကြီးလျှင် ပန်းနွယ်ဆင်နေ
ပန်းဝေဝေကော့ တမော့မော့ငေး
ရွှေရေးရွှေပန်း အမွမ်းအပြောက်
ကျရောက်နေခြည် ဖိတ်ဖိတ်လည်နေ
ရွှေပြည်ရိပ်မိုး ဖြန့်လွှမ်းစိုးနေ
တိုးပွားအဆောင် ဘုရားဆောင်နှင့်
အောင်မြင်ပေတုံ ဓမ္မာရုံကြီးနှင့်
ဆေးရုံအဆောင် ကျွေးမွေးဆောင်နှင့်
ဘိုးဆောင်ဘွားဆောင် ရုံးခန်းဆောင်ဖြင့်
ဆောင်ဆောင်တည်ဆောက် စဉ်စောင့်ရှောက်နေ
တအောက်မေ့မေ့ တမြေ့မြေ့လွမ်း
တတမ်းတတ ဖြစ်ရလေအောင်
စွမ်းဆောင်ပေးရာ ဤရိပ်သာကား
မြန်မာဘိုးဘွား လွန်အားထားသည်
စိတ်များငြိမ်းချမ်း စိုပြည်လန်းနေ
ခွင့်လမ်းအရာရာ အခွင့်သာလျှင်
မြန်မာနိုင်ငံ
ရပ်ဋ္ဌာန်အရပ်ရပ် ရှိလတ်ခဲ့ကြ
ဒေသဖုံဖုံ အစုံစုံမှ
လာကုန်ကြခိုက် ပေါင်းစုလိုက်နေ
စရိုက်မျိုးမျိုး ဘဝမျိုးတွေ
နေထိုင်ခဲ့သည် ခရီးရှည်တွင်
ကျင်လည်သူတို့ အဆောင်တို့တွင်
နှစ်လို့ဝမ်းသာ ချမ်းမြေ့စွာဖြင့်
ဘာဝနာစီးဖြန်း ကမ္မဋ္ဌာန်းဝိပဿနာ
ဒါနသီလ သမထတို့
နေ့ညကြိုးပမ်း အားအင်စွမ်းဖြင့်
ချမ်းသာ၊ စုဝေး တည်ငြိမ်အေးဘိ
သန္တိသုခ ရှိပြည့်ဝသည်
ဘဝမွန်ရည် စိတ်သန်ကြည်
တမလွန်ဆီ နိဗ္ဗာန်ရည် ။ ။

Title: ယနေ့ နှင်းဆီကုန်းဘိုးဘွား (၂၄၀) တို့၏ ဘဝပုံရိပ်များ
By: ဒေါက်တာထီလာစစ်သူ
နှင်းဆီကုန်းထိပ် လွမ်းပုံရိပ်တွေ
အိပ်မက်လှလှ မွှေးမြမြတွေ
ဘဝရွယ်အို နေမင်းညိုလည်း
စိတ်ပျိုလန်းဆန်း လွန်ငြိမ်းချမ်းနေ
ပဋ္ဌာန်းဒေသနာ ဓမ္မစင်္ကြာနှင့်
မေတ္တာပို့လွှတ် ပရိတ်ရွတ်ဆို
ဝတ်တက်ညွတ်တွား မြတ်ဘုရားထံ
လျှောက်ထားရှိခိုး လွန်ရိုကျိုးကြ
မြတ်နိုးကြည်လင် သဒ္ဓါရွှင်နေ
နေ့စဉ်ကြိုးပမ်း ကမ္မဋ္ဌာန်းတရား
ပွားများကြီးမြင့် ဉာဏ်စဉ်မြှင့်နေ
ရင့်သန်စေတနာ ဤရိပ်သာတွင်
ဘဝနာမှုတ်ရှု အာရုံပြုရန်
ဉာဏ်တော်ကိုးတောင် အမြင့်ဆောင်သည်
စေတီတစ်ဆူ တည်ထားလှူကြ
ဌာနဝန်ထမ်း စိတ်လန်းဆန်းစွာ
ဝိုင်းဝန်းဘိုးဘွား ထည့်ဝင်သွားကြ
အများပြည်သူ လှူဒါန်းသည့်ငွေ
ဖြိုးဖြိုးဝေရာ ရိပ်သာအုပ်ချုပ်
ပေါင်းထုပ်လုပ်ကိုင် လှူပန်းတိုင်ပင်
ဤတွင်ပန်းခြံ ပျိုးထောင်ပြန်ခဲ့
ပန်းမာလ်ဆီမီး ထိန်ထိန်ညီးစေ
စိတ်လည်းအေးချမ်း ကြည်နူးလန်းသည်
ပန်းတိုင်းပွင့်နေ ပန်းပွင့်ဝေ
ပွင့်ဝေဝတ်ရည် ချိုမွှေးနေ ။ ။

Title: ၁၃.၉.၂၀၀၁ တွင် ကုသိုလ်ဖြစ်ဆေးခန်းဆောက်လုပ်ခဲ့ခြင်း
By: ဒေါက်တာထီလာစစ်သူ
ဘိုးဘွားရိပ်သာ ကွန်းခိုရာတွင်
ကျန်းမာနေရေး အလေးပေးနေ
ဆေးခန်းတစ်ခန်း ငွေလှူဒါန်းဖြင့်
ခန်းနားပန္နက်တင် မင်္ဂလာပြု
တည်ဆောက်မှုလျှင် ကုသိုလ်ဖြစ်ခဲ့၊ အခမဲ့လေ
ဆောက်ခဲ့သည်ပင် လွန်အောင်မြင်နေ
တပ်ဆင်စီရီ သုံးပြုမည်လေ
ခေတ်မီဆေးဝါး ကိရိယာများသည်
အားလုံးဝယ်ယူ အထောက်ကူပြု၊ စီစဉ်မှုဖြင့်
ကုသစမ်းသပ် စောင့်ရှောက်လတ်တည့်
ရလဒ်ပေါ်က ထိုကုန်ကျငွေ
ကျခံစရိတ်ပေး ချမှတ်ပေး၏
ဆေးဆိုင်တစ်ဆိုင် ဖွင့်လှစ်နိုင်ရန်
စီမံလျာသွား တွဲဖက်ထားလျက်
နှုန်းထားသက်သာ ရောင်းချပါရန်
ချိန်ခါမရွေး ရနိုင်ရေးတွက်
ဆေးဝါးပစ္စည်း ထားဖြည့်ဆည်းမည်
သိပ်သည်းကျစ်လျစ်
ထိုစံနစ်ဖြင့် စီစဉ်နှင့်ပြီ
နှိုင်းချင့်နှိုင်းချိန် သုခမိန်
ဂုဏ်တင့်ဂုဏ်ရှိန် မြရွှေအိမ် ။ ။

Title: ရောက်သူတိုင်း စိတ်ချမ်းသာသည် ဘိုးဘွားရိပ်သာဆောင်ပုဒ်နှင့်အညီ မေတ္တာရွှေရည် မွှေးပျံ့သင်းသင်းရီ
By: ဒေါက်တာထီလာစစ်သူ
ရောက်သူတိုင်းမှာ စိတ်ချမ်းသာသည်
ရိပ်သာဆောင်ပုဒ် ရွေးစစ်ထုတ်၍
နှုတ်ချိုချိုမြ ရွတ်ဆိုကြသူ
ကမ္ဘာ့အရပ်ရပ် သွားလှည့်ပတ်သူ
လာလတ်ကြည့်ရာ လွန်ဝမ်းသာကြ
မြန်မာနိုင်ငံ ဒေသခံတို့
ထက်သန်စေတနာ မြင့်မြတ်စွာသော
ထာဝရဖြစ်ရ လှူဒါနအတွက်
စိတ်ကကြည်နူး သဒ္ဓါဦးတွက်
အထူးပွားများ ကုသိုလ်ထားသော်
ဘိုးဘွားများလျှင် စိတ်ဝိညာဉ်ဖြင့်
နေ့စဉ်မေတ္တာ ပို့သပါသည်
ဝေဆာဖူးပွင့် မေတ္တာပွင့်နေ
တင့်တယ်လန်းဆန်း ဧငြိမ်းချမ်းနေ
ဤအခြေအနေကောင်း ညီညွတ်ကြောင်းဖြင့်
နှစ်ပေါင်းများစွာ ချိန်ရှည်ကြာတိုင်
ထိန်းလာမပျက် ခေတ်ဆက်ဆက်ပင်
အစဉ်တာဝန် ထမ်းကျေပွန်သူ
တံခွန်လွှင်ခဲ့ စောင့်ရှောက်ဖွဲ့များ
ကော်မတီများနှင့် အားလုံးဝန်ထမ်း
ကြိုးပမ်းရွက်သူ လက်တွဲကူကြ
ပြည်သူနိုင်ငံတော် ရွှင်ပျော်ပျော်ပင်
တွေးသော်ပီတိ ဂွမ်းဆီထိသို့
မြင်မိဝင်းပြက် တလက်လက်ပင်
ဘက်စုံဖွံ့ဖြိုး ဆောက်ဦမျိုးစုံ
တိုးတက်ကြီးပွား တမားမားတည့်
မျက်ဝါးထင်ထင် လွန်ပေါ်လွင်နေ
တွေ့မြင်သည်ကား ထိုဘိုးဘွားတို့
အားကိုးမဲ့ရာ အားထားရာတည့်
မြန်မာနိုင်ငံ ဂုဏ်တင့်လျှံကြည်
ဝေဖိတ်စည်နေ ပြည်သူပြည်သား
ဂုဏ်ဝင့်ကြွားနေ
ထူးခြားမြင့်စွ ကိုးကွယ်ကြသော
ဗုဒ္ဓဘာသာ သာသနာတော်
မဟာယဉ်ကျေးမှု စံတင်ပြုနိုင်
သာဓု သာဓု ဤကောင်းမှုတို့
ပြုသူရိပ်သိမ်း ချမ်းမြငြိမ်းဘိ
သန္တိသုခ လူ့ဘဝတွင်
ရကြလေပြီ ရတုသီခဲ့
အောင်စည်အောင်မောင်း ရိုက်ခညောင်း၍
အောင်ကြောင်းလင်္ကာ ဖွဲ့နွဲ့ပါသည်
မြန်မာတည်သရွေ့ တည်စေသော်ဝ်
ကမ္ဘာရှည်သရွေ့ ရှည်စေသောဝ် ။ ။

Title: အင်းယားကန်သို့ အိုကုတို့
By: မင်းသုဝဏ်
မိုးပေါက်ကျ၍
ထသည် ဂယက်၊ ဝိုင်းစက်စက် သည်
ဝကွက် ခင်းနှီး နှယ်တကား ။
ခဏချင်းတွင်း မိုးသက်ဆင်က
ရေပြင် လှိုင်းကြွ၊ ခုန်ပေါက်ကြလျက်
ကြက်ဖ ချင်းထိုး၊ ခေါင်းဖြူ မိုး၍
ရေရိုး ရှုပ်‌ပွေ၊ မိုးသီး ကြွေသည်
စွေစွေစောင်းစောင်း၊ ရွာသွန်းလောင်း ။
ဘယ်ယိမ်း ညာယိမ်း၊ တောခပ်သိမ်းလည်း
နတ်စိမ်းဝင်သို့ ၊ ကမ်းယံမို့တွင်
မှိုင်းညို့ မိုးသား နောက်ခံကား ။
မိုးဖျင်ဇာပါး၊ ဝတ်ရုံလွှားလျက်
မော်ကြွားသည့်ဟန် ၊ ဤသည့်ကန်တွင်
မြင်ပြန်ဝိုးဝါး၊ ကျွန်းညိုကြား၌
လူးလားချင်လို့၊ ငါ တောင်းဆိုသည်
လှေကို ပြင်ပ ကူတို့မှုး ။

Title: မိုးရာသီ ဘွဲ့လေးချိုး
By: အမည်မသိ
ကန်စွန်း ကညို့ မှိုနားတို ပဲဒလက်တွေ ပျိုးပါတဲ့ ၊
ကွမ်းမြို့ ဟိုတခို တဲပျက်နှင့် ရိုးဆီက၊
ကဲလျက် ဆိုးတော့ မှာထင့် ဒေဝါမောင်၊
(အိုကွယ်)မဲနက်တဲ့ မိုးဟာက သွေကာရှောင် ။
(ဪ)လျှို့နဘေးမှာတော့၊
ချိုသွေးကာ တစောင်စောင်နှင့်၊
ကျွဲနှစ်ကောင် လဲအောင် ခတ်တာကြောင့်၊
သနား ဖွယ် ခါးလယ်စပ်မှာ၊
ကွဲ့ပြတ်စုတ်ရောင် ။
အဖုအထစ်မပြေ အမျက်ဆန် ဗလပွေ ပေါပါဘိ၊
လမုကသစ်သပြေ လက်ပံတွေ နှောပါတဲ့၊
အထက်ယံဝနေ တကြောမှာတော့ မိုးညိုမှောင်၊
ချိုးပျိုနှစ်ကောင်က ကူကာချွဲ ။
ကုန်းအထက်မြိုင်၊
ပုန်းညက်ကယ်မာလာကြိုင်လို့၊
တလှိုင်လှိုင် တို့ရွာဦးမှာ၊
(ကိုအာကာရယ်) ဖူးငုံပွင့်ဆဲ ။

Title: ကိုဝင်းဘွဲ့ တေးထပ်
By: မင်းသုဝဏ်
ပျော်ပျော်နေ သေခဲလို့၊
အခြေစွဲ မှတ်ကာ၊
ပြည်အထဲ ရပ်ရွာမှာ၊
မလပ်သာ ကမြင်း ။
မျောက်ရှုံးလို့ လူရွံအောင် ၊
သူအလွန် ဆော့တတ်လေခြင်း ။
အရပ်က ခပ်ရှည်ရှည်ငယ် ၊
အမည်မှာ ကိုဝင်း ၊
တွေ့ကရာ သူငယ်ချင်းတွေနှင့်
သူမပျင်း နေတယ် ။
ခါတလေ မြောက်လေ မြူးပြန်တော့ ၊
အရူးလို့ ထင်ရသကွယ် ။
ထိုကဲ့သို့ မသတီ ဖွယ်ကို ၊
ပြည်နယ်မှာ ကြုံခဲ့လို့ ၊
လုံပုလဲ ခင်ကညာ ၊
ပြေးမြင် လှည့်ကွာ ။
ဝမ်း ပထမ ဆန်းလှပါတယ် ၊
တန်း အဌာ ကလပ်ကွဲ့လေး ။

Title: ငါးပိကျော် ဘွဲ့ လွမ်းခြင်း
By: မင်းသုဝဏ်
မယ့်ကိုယ်တိုင် လုပ်ခဲ့ ၊
ပိပုပ်တဲ့ ဆားနယ် ၊
ကောင်လုံး ထယ်ကို ၊
အိုး လယ်တို ရွှေစဉ့်လူးရယ်နှင့် ၊
နှပ်ကူးကာ လတွေများအောင်လို့ ၊
တို့အိမ်အို စားဖိုနား မှာတော့ ၊
ထားခဲ့တယ်လေး ။
မြို့ဒဂုန် ၊
ခရီးသွား လူကြုံလို့၊
သီတပုံ ငရုတ်ထောင်းရယ်နှင့်၊
ပလောခြောက် အမှုန့်လောင်းပါတဲ့၊
ငါးပိ‌ ကောင်း ငါးခူကောင်ကို၊
ဘေးအတောင် ရိုးထွင်နုတ်ကာပ၊
တကုပ်ကုပ် စားဖိုလယ်တွင်၊
စီစဉ်ကာ ကိုယ်တိုင်ကျော်၍
စိန်ဂျွန်းပျော် သားမောင် စားစေဖို့၊
မယ်တပါး မင်း မာတာ၊
စေတနာ အနန္တရယ်နှင့်၊
တောဌာန အရပ်ဝေးဆီက၊
(လူကလေး)ပေးလိုက်တယ်လေး ။

Title: ကြိတ်ပိုးဘွဲ့ လေးဆစ်
By: မင်းသုဝဏ်
တိတ်တိတ်ခိုး၊
ကြိတ်ပိုးပါလို့ အချိန်ကုန် ။
ဟိုင်းဇာတာ ပါ‌လာရော့ထင့်၊
ရေးခွင့်မကြုံ ။
စာလွှာများမှာတော့၊
မပါးဖြစ်လို့ အပုံအပုံ၊
ကြုံပါရ သည်ကံမျိုး။
ခုဘိုင်အောင်၊
ရည်းစားဆို ချိုထောင်ထောင်နှင့်၊
ဟိုအကောင် ဘဲဥလားရယ်လို့၊
မှားထင်ရဲ့ ဗျိုး ။

Title ဆရာမှတ်ကျောင်းဘွဲ့ ရတုသုံးပိုဒ် မင်းသုဝဏ်
ကျောင်းကြီးယောဟန်၊ မြန်မာနိုင်ငံ၌၊
ပြိုင်စံဖက်ကင်း၊ နာမည်လင်း၏ ။
မင်းမင်းအပေါင်း၊ ရာထောင်သောင်းနှင့်၊
ကုန်ရောင်းကုန်သွယ်၊ ကုန်သည်ကြွယ်တို့၊
ဘယ်နယ်မလပ်၊ အရပ်ရပ်မှ၊
တတ်အပ်ပညာ ၊ အဖြာဖြာကို၊
ရရာရကြောင်း၊ ကျွန်တို့ကောင်း၌
စုဆောင်းဆည်းပူး၊ ဉာဏ်ရောင်မြူးလျက်၊
အထူးတလည်၊ မြန်တိုင်းပြည်တွင်၊
နာမည် ကျော်ကြား၊ စည်ထွန်းကားသည် ။
အများပြည်သူ ထွားတော့၏ ။
ဆရာကြီး အလန်၊ အုပ်စိုး စံ၍၊
ထပ်မံဖြည့်လောင်း၊ ကောင်းစေကြောင်းဖြင့်၊
အဟောင်းကိုဖျက်၊ အသစ်စွက်လျက်၊
အပျက်ကိုပြင်၊ လွန်စည်ပင်၏ ။
ထိုတွင်မှနောက်၊ ဘူမိအောက်မှ၊
စိန်ကျောက်အသွင်၊ လွန်ကြည်လင်သည်၊
ရေစင်ရေကောင်း၊ ရေလမ်းကြောင်းကို၊
လွန်ခေါင်းထက်စွာ၊ ထွင်းဖောက်ကာဖြင့်၊
ဇလာရေပန်း၊ ဖြာဖြာသွန်းသား၊
စက်ယန္တရား၊ တခုပွားသည် ။
အလား ရည်တူ ရှားတော့၏ ။
မွန်ကြီး ရွှေမှန်၊ အေတီအမ်လည်း၊
ပညံ့ သိပ္ပ၊ အဝဝကို၊
သိသာအများ၊ ကျောင်းတော်သားအား၊
ကရားရေလွှတ်၊ တတွတ်တွတ်သို့၊
မချွတ် မလွှဲ၊ စဉ်အမြဲလောက်၊
အားခဲညွှန်ပြ၊ သင်ကြားလှ၏ ။
ထိုမှတဖန်၊ ဓာတ်လေးတန်တို့
မမှန်ချွတ်ယွင်း၊ တိမ်ပါးခြင်းကြောင့်၊
ကိုယ်တွင်းကိုယ်ပ၊ ရောဂါရက၊
မိဘမခြား၊ စောင့်ရှောက်အားသည် ။
သနားကြည်ဖြူ များတော့၏ ။

Title: ချစ်လို့ ခေါ်သည်
By: မင်းသုဝဏ်
လာသ၍ပျော်သနော် ညိုလျှံဖြာဝင်းလေသည့်၊
ရွာအရှေ့တခေါ်နှစ်ခေါ် ငတို့ခြံယာကွင်းဆီသို့၊
ပျို့ကညံ့ သဟာယမင်းကိုတဲ့ လိုက်ခဲ့ခေါ်။
(ဪ) ရွှင်စရာတွေ ပြောရမှာဖြင့်၊
အကြင် ယာတကြောမှာတော့၊
ငှက်ပျော မြိုင်ဆိုင်ဆိုင်နှင့်၊
ယိုင်တိုင်တိုင် နွားရုံအရှေ့ဆီက၊
ဝါးခြုံမှာ ပျားအုံလဲတွေ့ပေလိမ့်၊
တပါးလုံ လွှားခုန်လို့ ရွှေ့ကာပ၊
တကွေ့ကလေးနော် တောင်ဆီယွန်းပြန်တော့၊
ကန်စွန်းညို မှိုနားတို ကနဖော့တွေနှင့်၊
နေညိုညို လေချိုဆော့ချိန်မှ၊
ပျောင်းပျော့ပျော့ ဘယ်ညာယိမ်း လေသည့်၊
မြက်စိမ်းရှည် ဖျာဖျာလွှမ်းပါတဲ့၊
စမ်းပေါက်နှင့် အိုင်အကျော်မှာ ခင်ရယ်၊
စခန်းတထောက် လမ်းလျှောက်စဉ်မို့
အပန်း ပျောက် ထိုင်နော် ။

Title: တောမြိုင်ခြေလမ်း
By: မင်းသုဝဏ်
သာယာငယ် ဆန်းတော့၊
တောင်တန်းက ညိုညို၊
စိမ့်စမ်းက စိုသည်၊
သုတ်လေချို သွင်သွင်ဖြူးပါတဲ့၊
ကြည်နူးဖွယ့် သည်မြိုင်ယံမှာ၊
ကျေးငှက်သံ ကျံကျံကျွေးတော့တယ်လေး ။
ပင်သပြေဝယ်၊
လင်းမြွေ ရစ်ပတ်၊
ဆီးခြုံစပ်မှာတော့၊
ပတတ်က နှစ်ကောင်၊
ရှို့တောင်ယာ ဟိုတဝိုက်
ယုန်ပိုက်ကို ထောင်ကြရဲ့၊
ပြည်ညောင်ညို့ ရိပ်သာ၊
ပလွေညင်းလို့
သီခြင်းငယ် ငြာ၊
ဘာသာအလိုက်၊
နွားကျောင်းသူငယ်
ပျော်ရေးကြွယ်
တုတ်ငယ်ရိုက်လို့၊
ကြုံကြိုက်ရ သည်အခါမှာ၊
တူမပါ သက်လျာဖြန်းကို၊
အိုခင်ရဲ့၊ လွမ်းလှတယ်လေး ။

Title: နောင်တို့အိမ်(အိုင်ခြင်း)
By: မင်းသုဝဏ်
ချစ်တဲ့သူငယ်လေ၊
သူငယ်ချင်းရယ် စစ်၊
ညီချစ်တို့လေ ။
အစ်ကိုကြီး နောင်တို့အိမ်ကို၊
သိလိုချင်မူ
ဟောသဘင်နှင့် ဆင်ဝင်နှင့် ။
အိမ်ရှေ့ကမူ စားဖိုခန်းနှင့် ဆိုင်တန်းနှင့် ။
အိမ့်မြောက်ကမူ ပင်းယတိုင်းနှင့် စစ်ကိုင်းနှင့် ။
အိမ့်တောင်ကမူ
သထုံခန်းနှင့် တာလမ်းနှင့် ။
အိမ့်နောက်ကမူ
ကံ့ကော်ပင်နှင့် ပိတောက်နှင့်။
ကံ့ကော်ပန်းနှင့် ပိတောက်လိုလျှင်၊
လေချိုငယ်မှ ဖြူးဖြူး ၊
လတာကူးမှာ ခူးပါလှည့်ချင်။
ကံ့ကော်ပန်းနှင့် ပိတောက်မလို၊
အစ်ကိုကြီး နောင့်ကို လိုလျှင်၊
မြင့်မိုငယ်မှ ပွဲထူး၊
ပျော်စဉ်မြူး၊
ခူးပါလှည့်ချင်။
အလို အစ်ကိုငယ်၊
မယ်နှင့်ဆုံသည်၊
ဒဂုန်ရိပ်က၊
ကောလိပ်ပျော်လေး ။

Title: ဘာသာပြန်
By: မင်းသုဝဏ်
တည်တကြည် လက်ပိုက်လို့၊
စောင့်ကြိုက်ပေါ့ ခုအခါ ။
ဒီလေရေ ဘာတခု၊ မှုမစိုက်ပါ ။
အချိန်နှင့် ကမ္မ၊
ဂွတိုက်လို့ ဖီဆန်ကာ၊
မကြံပါ ပိုရေး ။
စောင့်ကာ ကြည့်ကြတော့၊
ပိုင်သည့်ဟာ ဆိုင်ရာရပ်ကို၊
ကပ်ပါလိမ့်လေး ။

Title: ၁၂၉၂ ခုနှစ်အတွက် မေတ္တာပို့
By: မင်းသုဝဏ်
နှစ်ကူး သစ်မြူး ၊ ခေတ်ဦး ကောဇာ
ဆန်းစ ချမ်းမြ ၊ စန်းလ သော်တာ
မြိုင်အောက် ကြိုင်လှောက် ၊ ပိတောက်ပမာ
ကျန်းရွှင်ကြား၊ သွန်းလောင်း ရေသီဒါ ။

Title: ဂေါ်သဇင်
By: မင်းသုဝဏ်
ဒွါဒသာ အတာဝန်းမှာတော့
ဖြာရရာ မာလာပန်းငယ်တို့
သာယာဆန်း လန်းကြတယ်။
လတန်ခူးဆီက
မြဖူးတွေ စီရရီနှင့်
ပွင့်သိင်္ဂီ ပိတောက်ပန်းပေမင့်
ဒေါင်းလန်းဝယ် ငွေတမတ်ဟာမို့
ကောင်းကန်းတယ် ဖေမမှတ်ပါဘု
ဖိုးပြတ်လွန်လွယ် ။
နှင်းငွေရည် မှုန်တမှုန့်ရယ်နှင့်၊
ညှင်းလေပြည် သုန်တသုန့်တွင်မှ
စုံရဂုံ မြိုင်အလယ်
ခိုင်သွယ်နွဲ့ ညွန့်ဖူး။
မိုးမကူ
ပင်မြင့်မှာ တဂုဏ်ထူလို့
သဇင်ဖြူ နှင်းရည်သောက်ဟာမို့
တော်အဝင် ဘုရင်တို့ကောက်ပေလိမ့်
တယောက်မောင် ယောင်လို့မှ မလှမ်းသာဘု
မျှော်မှန်းကာ မြင်ရုံနှင့် ဆွေးရပါတော့
တော်တန်းစံ ဇင်ငုံထွေးရယ်
ဧရဖို့ ဆွတ်ကာ ခူးချင်ရဲ့
ဖေးမလို့ ညွတ်စွနူး ။

Title: ခါနွေဆန်းတော့ လွမ်းမိတယ်
By: မင်းသုဝဏ်
ဆန်းစခါနွေ၊
သာတပေါင်းမို့ ညှာညောင်းကြွေ၊
ပြေပြေရောရု၊
မြအသွေး ရွှေရေးလုလို့၊
ရတုအညီ၊
မြေသို့သက်တဲ့ ရော်ရွက်ရီကို၊
ပလီပလာ တီတာတာ သည်ခါဓလေ့၊
နွေအကူ လေရူးဝှေ့တော့၊
ကွေ့ကွေ့ဝန်းဝိုက်၊
ရွှေကြောင်ဖါး မြီးဖျားလိုက်သို့၊
မြိုင်တိုက်စုံယံ၊
ရွက်ဟောင်း ပျံသော်၊
ရွှေခြံဂါမ ကျွန့်ဌာနကို
မှန်းဆလို့ တွေး၊
မိဖနှစ်ပါး ဆွေအများကို
လွမ်းအားနှင့် ဆွေးမိပေါ့ ။
မအေးနိုင် မရွှင်နိုင်၊
သည်ရာသီ လတပေါင်း
ကြက်ဆောင်းသို့ တိုင်သောခါ
တလှိုင်လှိုင်ပေါ
မြိုင်တကြော
တောစပယ်ဖြူ၊
ဝတ်မှုန်ကျင်းတဲ့ သင်းကြူကြူကို၊
လေချူလို့ လွှင့်၊
ပန်းထုံတဲ့ လေချိုမှာ
ရွှေချိုးပျို ကူသံဆင့်ပေလိမ့် ။
မြိုင်မြင့်စုံခြေ
ဆာဝေဝေ
ရွှေကသစ်ပန်း၊
ကောဝိလာငယ်
တျာတျာ ရင့် လန်းကာပ၊
ပင်နန်းထက်ယံ
ဆက်ရက်သံ
ကြက်သံ ကြော်ကျွေး၊
မဖိုပျော်ပျော်
တူနှစ်ဖေါ်
ထူးခေါ်ကာ မေးကြသနှင့် ။
ကွေးကွေးကျစ်ကျစ်
ဖူးပူရစ်လည်း
ပြေလှစ် စင်စင်၊
စုံတခွင်ဝယ်၊
မြရှင်ရွက်ဉီး၊
လုပ်လဲ့လုပ်လီ လေအချီ
ဟိုသည် ညွတ် မြူးစဉ်မှ၊
ကြည်နူးစဖွယ် တောအဆွယ်
သူငယ်နွားကျောင်း၊
ညောင်ညိုမှိုင်းချိပ် ပင်ပျိုရိပ်မှာ
အသာ အိပ်လျှောင်းကာပ၊
ခြောင်းခြောင်းပူလျှံ သူရကန် တဆံမမှု၊
ဝါးပလွေတို ရောင်စိုစိုကို
လေချိုနှင့် ညုရာက၊
ရွာသူ့ဓလေ့ လျှိုအကွေ့ ပျို့မေ့ သူဇာ၊
ထင်းခွေ မျောက်တူး ကြိမ်ညွှန်ဖူး
သူအခူးလာရာတွင်၊
သာသာအေးအေး မသံပေး
ဆိုတေးသံ ငြာတော့ကို
ချာကနဲပင်၊ မောင်ဂေါပါလ
ငေါက်ငေါက်ထ ၊ လျှိုဝသို့ဝင်လို့၊
ရှင်မိဒွေးညို တုတ်စိုစိုရယ်၊
ဟိုတနေ့ည ဖခေါင်းချမှာ
ရှင်မတို့ တဲ၊
နွားရုံတခို ဘူးစင်ပြိုမှာ
ရွှေစွန်ညို ဝဲပါလျက်ကနဲ့၊
မထွက် မပေါ်၊
မဒွေးငယ် အရွဲ့တိုက်လို့
မိုက်လိုက်ပုံ တော်ရော့လ။
ကျော်ကျော်ကြားကြား
မဒွေးသား ခါးခါးအန်အန်
ပင်လယ်ယံမှာ ရေငန်နှင့်ဆေး၊
ငယ်ကချစ်တဲ့ ဆံရစ်မေကို
ဟောသည်ဖေ လွေးမှာပေါ့ ဟု၊
အေးအေးဖြူးဖြူး၊
တောစရိုက်နှင့် အလိုက်သင့် နှူးသည်ကို၊
စိတ်ကူးတွင်သာ မြင်ရပါ
ဘယ်ခါကာလ၊
ကျွန့်ချက်မြုပ်တဲ့ တောအုပ်ညိုမှာ၊
ကိုယ်တိုင် မြင်ရပါ့မတုံး။
လျလျနွမ်းနွမ်း
တလို့သာ မှန်းရတော့
တက်လမ်းမမြင် ဒဂုန်ခွင်
မရွှင်နိုင်အား ၊
ခေါင်းလောင်းမချို တက္ကသိုလ်ဝယ်
နေညိုချိန် များမှာတော့၊
အင်းယား ရတနာ ကန်တော်သာမှာ
ပြာပြာလဲ့လဲ့
လှိုင်းဘောင်ဘင် ဖွဲ့တော့ကို၊

Title: မောင်တို့ခင်
By: မင်းသုဝဏ်
သိုးမွေးခြည် အထည် ချွတ်ပါလို့၊
အညာဆီ ပင်နီ ဝတ်လျှင်ဖြင့်၊
ခွင့်လွှတ်မှာလား မောင်တို့ခင် ။
အမြင်ဆိုးတယ်လို့၊
ခင်ငြိုးလျှင် သည်မောင် သေရချည့်၊
တို့ချစ်မေ ရွှေနှုတ်ဖျားမှာလ၊
လွတ်ရေးဆို ထိုတရားဟာ၊
နားလေတဲ့အင် ။
ရှုးမှော်ဇာ ဘိုင်စကုပ်တွေနဲ့၊
မူးမော်ကာ စတိုင်မထုတ်လိုဘု၊
ခပ်ကုပ်ကုပ် လွတ်လမ်းထွင်၊
ကျွတ်တမ်း ဝင်ရန်ဖို့ အတွင်ခဲ ။
မောင်တို့ခင်၊
ကျွန်တွင်းမှာ မပျော်ချင်နဲ့၊
အတူယှဉ် မောင်နှင့်ရုန်းကာပ၊
သင်္ဘောခြည် ဝတ်ထည် မုန်းလို့ရယ်၊
သုံးစို့ ဖျင်ကြဲ ။

Title: လေးဆစ်
By: မင်းသုဝဏ်
ခင်းထုဝှန် အလစ်ရှာ မရတာကြောင့်၊
မင်းသုဝဏ် ချစ်စာသနိုင်ဘု၊
မေတ္တာမျှပါတဲ့ ကျွန့်အကြည် ။
နွေအလှမ်းတွင်မှ၊
ပွေခန်း ဖြာဖြာစုံလို့၊
မာလာငုံ နေခြည်လျှပ်သည်သို့၊
မြိုင်ရပ်ပျော် ငကံဆိုးမှာ၊
ညိုးလျ မတည်။
အထွက်ခေ ရွှေစပါးရယ်နဲ့၊
ငွေရှားလို့ တမြည်မြည်၊
ချာချာလည်အောင်ပ ဒုက္ခများ။
နန့်ဆိုးအို၊
အုံ့မိုး ပြာပြာညိုတော့၊
တက္ကသိုလ် ဝိဟာကျောင်းမှာလ၊
နွဲ့မူယူလဲ့ ဖြူပျောင်းရယ်နဲ့၊
အတူပျော် သူတော်ကောင်းငယ်တို့
ကြောင်းဟန်လျှင် ပေါင်းရန် ခဲသော်လဲ
ယခုလို ကုသိုလ်က မွဲတာကြောင့်၊
သဲရေကျ ပမာအလားကဲ့သို့
ခွဲသွေရမှာပါတကား ။

Title: ကံဆိုးတဲ့ခါ
By: မင်းသုဝဏ်
မိတ်အချစ်တို့ရဲ့၊
စိတ်အညစ်မှာတော့၊
သိပ်ဟစ်လို့ ငိုလိုက်ချင် ။
ဉာဏ်အဆုံးပါပဲ၊
ကြံလုံးရယ် အဖုံဖုံနဲ့
ဒဂုန်မှာ နေဖို့ ကြိုးသော်လဲ
အဟောင်းကံ ဗြောင်းလန်ဆိုးရယ်ကြောင့်ဗျာ၊
ကျိုးက မထင် ။
မရှိလို့ သနားလိုက်ပါဘိ၊
ကရိကထနဲ့ မအားရှာတဲ့၊
အမိ အဖများတို့က၊
ငါသားရဲ့ အိမ်မှာပင်၊
တို့ ပန်းစဉ်မို့ နေပါအုံး ။
တားသော့ခါ ၊
စကား မဆန်သာလို့
နဘန်မှာ တိမ်တွေ စုချိန်မှ၊
စရိတ် မလောင်းနိုင်၍၊
စိတ်ထောင်းလို့ ကိုယ်ကြေသူမှာလေ၊
မိတ်ဟောင်းတွေကိုတော့ မရှုရလေဘု၊
အော်၊သူ့ကိုမှရှက်တယ်လို့ဖြင့်မဖုံးပါစေနဲ့တော့၊
မှု အဝဝ ပျက်ပြယ်လို့ ဆုံးတာကြောင့်၊
မရှုမလှ ယခုဘဝကိုဖြင့် တသက်ဝယ်မုန်း ။

Title: ယိမ်းလှချေ့ မြခွာညို
By: မင်းသုဝဏ်
သင်းနွဲ့နွဲ့ မြခွါညို။
ဝင့်ဝင့်ကြွား ပါဘိ၊
လင့်စားသူ နေမဖြောင့်တယ်၊
စိုး ကြောင့်ကြပို။
ပြေအချပ်တွေနဲ့၊
ရွှေဝတ်ကယ်က နှင်းမစို၊
တင်းမိုတဲ့ ပျို့သည်း ။
ချမ်းရိပ်သာ၊
ပန်းလိပ်ပြာ အလာ ကျူးရော့ထင့်၊
ပြာသို ခွာညိုဦးရယ်၊
မြူးကြိုင်နံ့ နည်း ။

Title: ဖိုးထယ်နှင့်ဧကြွယ်
By: မင်းသုဝဏ်
ညောင်ပွင့်မှ ကြိုက်မယ်ပေါ့ ၊
အမိုက်မ မိဧကြွယ် ။
သံပုဆိန် ရေစိမ်ပွခါမှ ၊
ဧကြွယ်ကို ဖိုးထယ်ရမယ်တဲ့၊
ပြောကျလေတယ် ။
ကျည်ပွေ့ကို ထရံ ရက်လေတဲ့၊
စကားပျယ် စကားပြယ်၊
ကြွားထယ်လို့ ဆိုအား ။
ငအောင်ကျော်၊
မောင်ခေါ်စဉ်ဗျာ မထူးလျှင်ဖြင့်၊
ဧကြွယ်မှာ ဆွေးဖွယ်သို့ ကူးပါလိမ့်၊
ဦးချစ်သက်ထား ။

Title: ရွှေတော်ပြေး
By: မင်းသုဝဏ်
ညောင်းရွက် လေချီ၊ မြရွက်ဒီနှင့်
ရာသီနွေဦး ၊ မင်းလွင်မြူးက
ရင့်ကျူးသံချို၊ ဥဩပျိုလည်း
မြိုင်ညိုခွာကွင်း၊ လူရပ်ချင်း၍
အေးခြင်း အဲ အန်၊ သပ်သပ် ဖန်လျက်
လည်ပြန် တနှစ်၊ ဆန်းမည်ခေတ်ဝယ်
မြညစ် မတင်၊ ဘယာစင်၍
ကြည်ရွှင်စေသောဝ်၊ ရည်ရွယ်ပြောသို့
ဥဩ ဥဩ၊ မြိုင်သံ နှောလျက်
သံအောတလှဲ့ ၊ သံလေးတွဲ့နှင့်
ပြဲ့ပြဲ့တလီ၊ သဲ့သဲ့သီသော်
သိင်္ဂီရောင်စွေး၊ မယ့်ရင်သွေးသည်
ဆွေဝေးရပ်ခြား၊ ဆရာ့ပါးမှ
မနားမဖင် ၊ ပြန်ကြောင်း ထင်သည်
မယ့်ရင် ဆင်သင့် ပြင်နှင့်ပြီ ။

Title: မေတ္တာ
By: မင်းသုဝဏ်
မွေးမေ မွေးမေ ၊ ရှုပါလေလော့
ဖြာဝေမြနန်း၊ ရွှင်ပျလန်းသည်
ဇင်ပန်း ခိုင်နွဲ့ ကြူကြူသင်း ။
ရှုလေ ရှုလေ ၊ ချစ်ကြိုး ခွေသည်
မသွေလိုဘူး၊ ပန်းများမှူးကို
ကျွန် ခူးချင်တော့ ဖြူဖြူဝင်း ။
ရှိစေ ရှိစေ၊ ကျွန်စိတ်ဖြေအံ့
ရဝေနန်းမ၊ တော်ကောက်ကလျှင်
အေးမြချမ်းကြည်၊ စံရမည်ကို
မြင်သည် ထိုကြောင့် ငြူစူကင်း ။

Title: နွေဦးပေါက်တော့
By: မင်းသုဝဏ်
သွေ့သည် သွေ့သည်၊ စုံပတ်လည်ဝယ်
မစည်ကြိုးကြဲ ၊ ရွက်ရော်ဝဲသည်
နှင်းစဲ ခါစ ပေါ်နွေးဦး ။
ဝေ့လည် ဝေ့လည် ၊ ရပ်မတည်သည်
ဟိုသည် လျှောက်ပြေး ၊ ရွက်ရော်သေးကို
ဆောင်သွေး ချေပေါ့ ဆော်လေရူး ။
မြေ့ချည် မြေ့ချည် ၊ စိုမပြည်သည်
မကြည် နောင့်ဝမ်း၊ ရွက်ရော်နွမ်းနှင့်
မိတ်ကျွမ်းတဝင် ၊ ပါလေအင်သည်
ဘယ်တွင် ဆုံးရိပ် မြော်ချေဘူး ။

Title: ၉၄ ခုနှစ်အတွက်
By: မင်းသုဝဏ်
မြတကောင်းရယ်က လဲ့ဝင်းကြည် ။
သပြေဆို ညိုညိုပန်းတွေက
ပွန်ဇလိုင် ကြိုင်ရေချမ်းမှာ
လန်းညွှန့် စည်စည် ။
မိတ်တဝေးရယ်တို့
စိတ်အေးဖို့ နှလုံးရည်
သက်ဆုံးတည်ကာပ မာစေကြောင်း ။
နှစ်ဆန်းချိန်
ရှိပန်း ခါခါ နှိမ်လို့
မာရဇိန် ရှေ့တော်ဉီးမှာလ
ပန်းသပြေ ချမ်းရေထူးရယ်နဲ့
ကျူးမြွက် ဆုတောင်း ။

Title: ရှေးနှင့်မတူ
By: မင်းသုဝဏ်
မွေးမယ် မွေးမယ်၊ ရှေးခါဝယ်က
နေစွယ်ရောင်ညိုး၊ လရောင်ဖြိုး၌
ငမိုးရိပ်ဇာတ် ၊ ပုံတိုပါဌ်တို့
ရေလွှတ် ကရား၊ တွတ်တွတ် ကြားလျှင်
မေ့သား အင်းလိုက် ပျော်တော့၏ ။
ပိတာ ပိတာ ၊ ရှေးအခါက
နေဆာ ရောင်ကျင်း ၊ နံနက်ခင်း၌
ဆင်မြင်းရုပ်ထု ၊ ပီစွာထု၍
မျက်ရှု ပျော်ပါး ၊ ရွှင်တော့ ကြားလျှင်
မေ့သား ကြည်စိတ် ပေါ်တော့၏ ။
မွေးမယ် ပိတာ ၊ ယခုခါမူ
ပျော်ရာပျော်မှ ၊ ပျော်ကြောင်းရှုလည်း
ညစ်ကျူ၊ မရွှင် ကိုယ်တည်းပင်လျှင်
သွင်သွင် လေသွေး၊ လရောင်အေး၌
တတွေးတောတော၊ နေစိတ်စောသည်
ကြွေသော ပန်းနှယ် ရော်တော့၏ ။

Title: ကိုယ်စား
By: မင်းသုဝဏ်
လွမ်းငွေ့ဝေသည်
နွေရာသီတွင်း ၊ ချစ်ဖော်ချင်းနှင့်
ကွေကွင်းခဲ့ရ လျင်သောကြောင့် ။
တမ်း၍ ဖွေသည်
ငွေလွှာဖြူဆွ ၊ လက်ရေးလှကို
စွန်းစ တွေ့လို ချင်သောကြောင့် ။
ချမ်းမြေ့ပြေသည်
ဖြေဖွယ်မဆုံး၊ စာတလုံးကို
ချိုပြုံးကိုယ်စား မြင်သောကြောင့် ။

Title: ပူတော့၏
By: မင်းသုဝဏ်
ထွက်စေ ထွက်စေ ၊ မိန့်တော်ထွေလည်း
ရဝေနန်းမော့၊ ဆောင်ပျံကြော့မှ
အသော့ လျင်မြန် လာလှည့်သော ။
မျှော်လေ မျှော်လေ၊ စောင့်ပါချေလည်း
ဘော်ငွေဖြူမိတ်၊ လမ်းစရိတ်သည်
တဆိတ် မရောက် ကြာချည့်မော။
မွေးမေ မွေးဖေ ၊ ရှေးပဝေမူ
ကြေးငွေ ဟူက ၊ သားမောင်လှဖို့
လိုတ ချက်ချင်း၊ ပို့ပေ လျှင်းလျက်
ချွတ်ယွင်း ယခု၊ မပို့မှုကြောင့်
မျက်ရှု စိတ်ဝေ၊ စိုးရိမ်လေသည်
မေဖေ ကြွယ်သေး ပါ၏လော ။

Title: ခေတ်ပညာ
By: မင်းသုဝဏ်
ဘေးဘိုးစဉ်လာ ၊ ကိုင်းလယ်ယာနှင့်
ဘာသာစရိုက် ၊ မပျော်ပိုက်ပဲ
ခေတ်လိုက်ပညာ ၊ ဆည်းပူးရာဝယ်
အာသာ မဝ ၊ တောင့်တတနှင့်
ဒုက္ခမျှ ပေါ် ၊ စိတ်မပျော်သည်
ကျွန်တော် မှားသည် ဆိုအံ့လော ။
အများနည်းတူ ၊ သားသည်းအူသည်
မဲဖြူ ခွဲဝေ ၊ သိတို့စေဟု
ရှာလေ ပညာ၊ လွှတ်လေရာတွင်
ပညာတော်သင့် ၊ ရပေမင့်လည်း
ပင်မြင့် မာလာ၊ မလှမ်းသာ၍
စိတ်မှာဗျာဝေ ၊ ညှိုးလျချေသည်
မွေးမေ မှားသည် ဆိုအံ့လော ။
ရွှေအိုးပညာ ၊ ပိုင်လေပါမှ
ချမ်းသာကြွယ်ဝ ၊ သက်လုံးလှဟု
မွေးဖ လွှတ်လေ ၊ ပညာ ဖွေသည်
မပြေချင်ရဲ ၊ ပညာကဲ၍
ရှေးနဲမတူ ၊ မြင့်ကို ချူသော်
တံချူ တိုလှ ၊ ဆင်းရဲရသည်
မွေးဖ မှားသည် ဆိုအံ့လော ။

Title: သို့လောသို့လော
By: မင်းသုဝဏ်
ပင်လယ်သို့ဝေ၊ ပူမျိုးဆွေ့၍
ပြန်လေ ကျောင်းမှ ၊ အိမ်သို့ကျသော်
မာတ နှုတ်ချို၊ တခွန်းဆိုက
ထိုထို ပင်လယ် လျှောသည်တည်း ။
ကာလနောက်နောင် ၊ လောကဘောင်ဝယ်
လေဆောင် တိမ်သား၊ ဟိုသည် ယားသို့
လာသွား မတည်၊ ချာချာ လည်စဉ်
စိတ်ကြည်ရွှင်ကြောင်း၊ မည်သူ ချောင်း၍
ပျော့ပျောင်းချိုသာ ပျော်မည်နည်း ။
သို့ မေးကြိုက်တွင် ၊ စန်းရောင်ရှင်သည်
ကြည်လင် ထွန်းပ ၊ ပန်းထိုမျှလည်း
သာစွ ကြူသင်း၊ ကျွန့်နားရင်းဝယ်
ပျံ့သင်းချိုအေး ၊ သံငယ်သေးသည်
ကျွန့်မေးချက်ကို ၊ ဖြေသောလိုဖြင့်
ခင် ဆိုပြီးကာ ၊ လေတွင် ပါသည်
ဘဇာ ရပ်က လာသည်နည်း ။

Title: ကွန်း
By: မင်းသုဝဏ်
သာသည့် လေတွင် ၊ ခရီးနှင်သည်
အသင် ကြူနံ့၊ ခေတ္တ တန့်၍
မောပန့် ဖြေရန် ၊ နှလုံးမွန်ကို
အကျွန် ပြင်ပြီး ဖြစ်သည်တကား ။
သည်းပွတ်ကွန်းဝယ် ၊ အပန်းပြည်၍
ဖြိုးကြွယ် သစ်အား၊ ယာဉ်ရထားနှင့်
ပျံသွား တဆစ် ၊ ခရီးလှစ်လျှင်
တားမြစ် မသာ ဖြစ်မည်တကား ။
အသင့်မှာမူ ၊ ပန်းမဉ္ဇူမှ
ကြူကြူ ရနံ့ ၊ ကျွန်းလုံးလွှတည့်
အကျွန့်မှာကား၊ ခရီးကြားဝယ်
ပန်းအားဖြေရာ၊ ကွန်းမျှသာတည့်
ခြားကွာ ဇာတ်ချင်း၊ သို့ဖြစ်ခြင်းကြောင့်
ကြူသင်း လိုရာ၊ ခရီးခွာက
ဘဇာသို့လဲ ၊ မေးရန်ခဲလည်း
ဝံ့ရဲမသာ ဖြစ်မည်တကား ။

Title: ခွင့်မသာ
By: မင်းသုဝဏ်
မကြင်သာသည်၊ ခင်ပါလျက်လည်း
ပင်ထက်လျှံဝင်း၊ ဇင်ငွေမင်းသို့
ကြူသင်း ဝေသီ မြင့်သောကြောင့် ။
မတမ်းသာသည် ၊ လွမ်းပါလျက်လည်း
မိုးထက်ရောင်ဖုံး၊ လတနှုန်းသို့
ချိုပြုံးဝေသီ မြင့်သောကြောင့် ။
မခေါ်သာသည်၊ မြော်ပါလျက်လည်း
တောင်ထက်ငွေသွေး၊ နှင်းဖြူဖွေးသို့
ကြည်အေး ဝေသီမြင့်သောကြောင့် ။

Title: ချိုပြုံး
By: မင်းသုဝဏ်
ဖြူဖြူ ပြာပြာ
ပြုံးလျက် သာသည်
မျက်နှာ ငွေလ ဝန်းနှယ်တကား ။
မူမူရာရာ
သူ့ဟန်မှာလျှင်
ညခါ လေပြည် ညင်းနှယ်တကား ။
ပျူပျူငှာငှာ
နှုတ်ချိုသာသည်
စမ်းမှာ ရေစီး သံနှယ်တကား ။

Title: သိလို၏
By: မင်းသုဝဏ်
တိတ်ဆိတ် ညခါ ၊ နောက်ဂေါယာမျ
လေသာ ကွန်မြူး၊ သုန်သုန် ဖြူးလျက်
ကြည်နူး စဖွယ် သောကာလ။
နွဲ့နွဲ့ကြူရှာ ၊ ပြွေသံသာကို
လဝါပြဲ့ပြဲ့ ၊ ညောင်ညိုလဲ့မှ
သဲ့သဲ့ ကြားရ သောကာလ ။
ဖွားဖက်တွင်းဝန် ၊ နှလုံးမွန်သည်
လွမ်းဟန်ရတု ၊ ရုတ်ခြည်းပြု၍
ညံ့နုတိုးတိတ်၊ သီကြောင်းဟိတ်ကို
နောင့်စိတ် သိလိုမောပါလှ ။

Title: ကဗျာဉာဏ်
By: မင်းသုဝဏ်
ကင်း၍ ငုံ၍ ၊ ချိန်ရောက်စေ့သော်
ဓလေ့ဘာသာ၊ ဝါသနာဟု
ကဗျာဉာဏ်ပန်း ၊ သည်းစိုင်နန်းဝဘ်
ပွင့်လန်းလူလူ ၊ ပျံ့ပျံ့ကြူက
ပျော်တူရွှင်ပေါင်း ၊ စမ်းရေချောင်းသို့
ရှေးဟောင်း ငယ်က မှတ်ခဲ့၏ ။
ကာလ ရွေ့လွန် ၊ ကဗျာဉာဏ်သည်
ဆွေမွန်ရွှင်ဖက် ၊ မိတ်ဝက် ပျက်၍
နွေထက်မိန်ထဲ ၊ ဘုရားပွဲ၌
ပြန့်ကြဲ စိတ်ဖောက်၊ သူရူးနောက်အား
အားမြှောက် အင်ပင့်၊ ချောတိုင်မြင့်ကို
တက်ချင့်အောင်တီး ၊ ပတ်မကြီးသို့
ဗေထီး ညံ့ညံ့ ခတ်ခဲ့၏ ။
ခုခါမှပင် ၊ ထိုဉာဏ်ရွှင်သည်
ရောက်ချင် ‌မောလှ ၊ အောင်ဌာနသို့
ထက်မ မတ်မတ်၊ တက်စုံခတ်၍
ဖွေးဆွတ် လင်းယဉ် ၊ လေနှင့် ယှဉ်လျက်
လှေယာဉ်လိုရာ၊ ပို့ဆောင်ရှာသို့
ရေပြာလှိုင်းမ ဖြတ်ခဲ့၏ ။

Title: စာဆို့ကံ
By: မင်းသုဝဏ်
တေးသံလွင်လွင် ၊ နှုတ်ပဉ္ဇင်ကို
ထက်ခွင်မိုးမှ၊ သင် ကြူကလျှင်
ရှင်မ ကြင်ရာ၊ သင့်သည်းချာသည်
ကျစ်စာ သောသော ၊ ရိုးပြတ်တောမှ
သဘောနှစ်ခြိုက် ၊ ထောင်နားစိုက်သည်
တိမ်တိုက် မိုးဆွေ ပါတကား ။
တကြော်ကြော်လျှင် ၊ နွားကို နှင်၍
မြေပြင်ကျယ်ဝင်း ၊ ကောက်တလင်းမှ
ယာခြင်းလက်ဖွဲ့ ၊ သီဆိုနွဲ့သော်
နှင်းတွဲ့မြူဝဲ ၊ သက်ငယ်တဲ့၌
ချစ်ခဲ အိမ်သူ၊ သင့် သည်းအူကား
ကြည်ဖြူ လန်းရွှင် ၊ ထောင်နားဆင်သည်
လယ်ရှင် တောင်သူ ပါတကား ။
ဖွဲ့နွဲ့ရွှင်ရွှင် ၊ စာသဘင်၌
သက်ခင်ပြတ်မျှ ၊ တေးချိုလှကို
ဆိုရ သီရ ၊ ကြွအေးရလည်း
ဘယ်ကချစ်ဖော် ၊ တသော်မော်မှ
နားတော် စွဲစွဲ၊ မထောင်ပဲသည်
ကံမွဲ စာဆို ပါတကား ။

Title: မောင့်ချိုပြုံး
By: မင်းသုဝဏ်
ရှုလည်းရှုဖွယ် ၊ ရွှင်စဖွယ်လျှင်
တောဖွယ်ကျေးရ၊ ဆင်းမြမြနှင့်
နှင်းခ မြက်ခင်း၊ လွင်ကျင်းကျင်းသည်
သန်တွင်း မိုးရေ ဖြာသောကြောင့် ။
လွမ်းလည်းလွမ်း၍ ၊ တမ်းတ၍လျှင်
နွမ်း၍ခွေခွေ၊ ဖြေမပြေသည်
ရှင်နေ မင်းက သာသောကြောင့် ။
ခင်လည်းခင်ရ ၊ ကြင်ပါရသည်
ချစ်ရမဆုံး ၊ မောင့်ချိုပြုံးကား
နှလုံးကြည်အေး ၊ နှုတ်ကြူမွှေးနှင့်
အသွေးပြင်လျာ ၊ တန်းဆောင်ခါဝယ်
ပြည့်စွာ ထွန်းထင် ၊ စန်းနှယ်ပင်တည့်
ကြေးစင် ပဝင်းပါသောကြောင့် ။

Title: ကုမုဒြာ
By: မင်းသုဝဏ်
ပျံ့ပျူးပျံပျူး ၊ လေချိုမြူးဝယ်
ဘယ်လူးညာငဲ့၊ ကြာမုံနွဲ့သည်
ရီလဲ့ ဆည်းဆာ သာသောကြောင့် ။
ပေါ်နိုး ပေါ်နိုး ၊ မျှော်ခေါ်ကိုးသည်
ရှေ့မိုးဝပြင် ၊ စန်းစက်ရှင်ကို
ဖူးချင် မောလှ ပါသောကြောင့် ။
ညှိုးချဲ့ ညှိုးချဲ့ ၊ တအား နွဲ့၍
ကြွေမဲ့ အသွင် ၊ ရုတ်ခြည်း ဆင်သည်
စန်းရှင် မထွန်း လှာသောကြောင့် ။

Title: နှစ်ဇာတ်တစိတ်
By: မင်းသုဝဏ်
သောက်ရောင်ခြည်ကျော်၊ နေဝန်းပေါ်က
ကမ်းမော်အထွတ် ၊ စေတီမြတ်ဝယ်
ဆွမ်းကပ် ပန်းတင်၊ သွန်းရေစင်နှင့်
မဂ္ဂင်ဖောင်မင်း၊ ဖွဲ့ဖန်ဆင်းဖို့
စိတ်ချင်း ခင်နှင့် မောင်အတူ ။
သို့တမူလည်း ၊ နွဲ့လျကြည်းကား
ဖြင်ပည်း ရွှေဖော်၊ ပြသာဒ်ပျော်တည့်
မောင့်သော်မှာကား၊ တင်းကုပ်ကြားဝယ်
ပျော်ပါးအလျင်း ၊ မရှိကင်းသည်
ဇာတ်ချင်း ခင်နှင့် မောင်မတူ ။

Title: မညီညွှတ်
By: မင်းသုဝဏ်
ငယ်ပေါင်းအဆွေ ၊ ငယ်ပေါင်းဆွေ
ခါနွေကျွန်းစ ၊ မိုးမြမြနှင့်
ကြိုးကြွ လျှပ်နွယ် ၊ လွမ်းစဖွယ်တွင်
ကံဆွယ်ဖြား၍ ၊ နန်းဓလေ့ကို
ရဝေ့ ရိပ်ဆောင်း၊ မကြုံတောင်းသည်
ငယ်ကပေါင်းသည့် ငယ်ပေါင်းဆွေ ။
ငယ်ချစ်အဆွေ ၊ ငယ်ချစ်ဆွေ
ရဝေ နန်းတွင်း၊ ပျံ့ပျံ့သင်း၍
လေညင်းတွင်နွဲ့ ၊ ဘယ်ညာ ငဲ့လျက်
ပြာလဲ့ ဖန်အိုး ၊ ရေကြည်ဖြိုး၌
ချိန်မိုးခါဖြစ် ၊ ပန်းစုံသစ်သည်
ငယ်ကချစ်သည့် ငယ်ချစ်ဆွေ ။
ငယ်ကျွမ်းအဆွေ ၊ ငယ်ကျွမ်းဆွေ
ပွင့်ရွှေပွင့်ပြာ၊ ထပ်တရာနှင့်
ငုံကာတချို့၊ စိတ်ကိုညှို့၍
ပျို့ပျို့လှမ်းလေ ၊ ဆင်မည်ခြွေသော်
အောက်ခြေပုပ်နွမ်း ၊ အဖြစ်သွမ်းသည်
ငယ်ကကျွမ်းသည့် ငယ်ကျွမ်းဆွေ ။

Title: တရောရှင်
By: မင်းသုဝဏ်
တအိမ်ဝင် တအိမ်ထွက်
တရက် တနေ ကုန်တော့
တမြုံမှာ တခါ ထောက်ပါလို့
တယောက်ဆွေ မခေါ်ဘု
တကြော်ကြော် ဖော်တရောရယ်နဲ့
တောလေတဲ့ ထံတျာရှင် ။
သင့်ဘဝ
ခဏ အကျွန် ယူလို့
တကြူကြူ ကြူသီခြင်းတွေနှင့်
သံညင်း သံသာနွယ်လို့
မြန်မာနယ် ပြည်တရိုးမှာ
ဒိုးသို့ မွှေချင် ။
ငွေအာရုဏ် သောက်ရောင်ဆုံးမှာလ
ချိုပြုံး ရွှင်စံတဲ့
ပင်တိုင်ယံ မှန်ပြူဝဆီသို့
ကံမကာ တခါဆိုက်ယင်တော့
ငယ်ကြိုက်ကယ် မောင့်တူ လွမ်းတာဖြင့်
ကွမ်းတယာ ရေတမှုတ်ကိုလ ။

Title: ရွှေချိုးဖြူ
By: မင်းသုဝဏ်
အစ်ကိုရယ် ကျွန်တော်ပျင်းပါဘိ
သီခြင်း ကြူကြူသီလို့
ချစ်ညီကို ပျော်တော်ဆက်ပါတဲ့
မှာချက် နားဝင်ချိုလှ
စာဆိုမောင် ဟုတ်ကဲ့ဗျား သာပ
ထားခဲ့မိ ကတိဝန်။
သီမည် ပြုပြန်တော့
ပုလု ငယ်ရွယ်က
ဘထွေးထယ် သူ့လက်ထဲမှာပေါ့
တိုင့်အကွယ် ချိုင့်ငယ်နဲ့ ဆွဲပါတဲ့
ဖော်ကွဲသူ ချိုးဖြူလေး ကိုလ
မေးတော့ခါ ပြန်စကားကို
ကြားမိ ဖန်ဖန်။
ချိုးဖြူရယ် မကူတိတ်တော့ မလား
တဆိတ်အသင် မြည်တော့
စိတ်အကြည် ကျွန့်နှလုံးမှာလ
ရွှင်ပြုံး ချိုသာလို့
ညိုစရာ ဘာ မတွေ့လေ ဘု
မြိုင်လေ့ အစဉ်တမ်းရယ်နဲ့
ကူစမ်းဗျ ရွှေချိုးမွန်
ကျွန် ပန်တော သူပြော ။
ခိုင်းပါနဲ့မောင်
ငယ်ခိုက် တို ယခေါင်က
လျှိုမြောင်မှာ အတူတွဲပါလို့
ချစ်ခဲ ဆွေကြင်ဖော်နဲ့
တကြော်ကြော် ကူမဆုံးပါဘု
မောင်ပြုံးယင် မယ်ရှင်တဲ့
တိတ်ယခင် မြင်ယောင်လှသော်ကြောင့်
တေးဆိုယင် ဆွေး ပိုရပါဘိ
တမ်းတ စိတ်စော ။

Title: အတာရေ
By: မင်းသုဝဏ်
အတာ အတာ ၊ ရေသီတာကို
သဟာအပေါင်း ၊ သွန်းကာ လောင်းအုံ၊
အကြောင်း သို့ညွှန့် ၊ ကျွန်ုပ်ကျွန်ကို
လိုက်ရန် သူတို့ ခေါ်ဘိ၏ ။
သဟာ သဟာ ၊ မခေါ်လှာနှင့်
သံသာ လောက ၊ ကျွန့်ဘဝ၌
ချမ်းမြ ကြည်လင် ၊ ကျွန့်ရေစင်ကို
သွန်းချင် တယောက်တည်းရှိ၏ ။
ဘဇာ ဘဇာ၊ မေးသောခါဝယ်
ဝေးမှာစံနေ၊ ကျွန့်သက်ဝေဟု
အဖြေပေးမည်၊ တွေးကြံစည်စဉ်
မတည် နှစ်ခွ၊ ကျွန့်ကြမ္မကြောင့်
နှုတ်အ ၍သာ နေမိ၏ ။

Title: ပင်လယ်ဗွေ
By: မင်းသုဝဏ်
သခင် သခင် ၊ ရွှေနား ဆင်လော့
ချစ်ကြင်ဦးမှန် ၊ ကျွန်ုပ်ကျွန်သည်
မြတ်မွန် ကြည်မွမ်း ၊ သခင့်ဝမ်းကို
မိုးဆမ်း ပန်းသွင် ၊ လန်းလန်း ရှင်ဖို့
စိတ်တွင် အမြဲ ၊ ကြိုးမည် ခဲလည်း
ကွေကွဲဖို့ရန် ၊ ကြမ္မာဖန်၍
အကျွန် ကျွန်ုပ် ၊ အကြံ ရုပ်လျက်
လှိုင်းလှုပ် ဒီနှော ၊ ပင်လယ်ကြောတွင်
လွင့်မျောလိုရာ ၊ မျောရပါအောင်
ကြည်သာ ခွင့်ရေး သခင်ပေး ။
သခင် သခင် ၊ ရွှေနားဆင်လော့
မြစ်ပင်လယ်တွင်း ၊ တယောက်ချင်းလျှင်
လေပြင် မုန်တိုင်း ၊ ဂယက်လှိုင်းနှင့်
ပြိုင်းပြိုင်း ညိုညို ၊ ကျွန်းထိုထိုတို့
သီဆိုရင့်ကျူး ၊ တေးတျာထူးကို
ပေဖူး နုလွှာ ၊ ကျွန့်သည်းချာဝယ်
ကောင်းစွာ ရေးမှတ် ၊ ပြုပြီးလတ်မှ
ရေနတ်ဒေဝီ ၊ သားရင်မှီအား
ညရီသာယာ ၊ ချိန်ဆည်းဆာ၌
ပြောကာ ဖျော်တတ်၊ ပုံတိုပါဌ်ကို
ရေး မှတ်လို့ငှာ ၊ ပန်ကြားပါသည်
ကြည်သာ ခွင့်ရေး သခင်ပေး ။
သခင် သခင် ၊ ရွှေနား ဆင်လော့
သို့ပင်တစေ ၊ ပင်လယ်ဗွေ၌
လှိုင်းလေ ဆောင်ရာ၊ တသောင်ခွာလျက်
သည်မှာ တကျွန်း ၊ ဟိုတကျွန်းနှင့်
ကူးသန်း သွားလာ ၊ ဆည်းပူးရာဝယ်
တေးတျာ ယဉ်နု ၊ ပုံဝတ္ထုတို့
တောင်ထု မြောက်မြား ၊ ကာလလျား၍
ဆံကျား သွားကြေ၊ အိုမင်းလေမှ
ရပ်မြေ ပြန်ဝင် ၊ ကျွန့်သခင်ကို
ကြည်ရွှင်စေသော ၊ သီဆို ပြောအံ့
ထိုရောအခါ ၊ သခင့်မှာလျှင်
ကြင်ရာ တသီး ၊ ရှိလေပြီးမူ
သမီး သားမြေး ၊ သခင့်သွေးအား
ကျွန့်တေး ဝတ္ထု ၊ အစုစုဖြင့်
ရွှင်မှု ပျော်ရာ ၊ ပြုလိုပါသည်
ကြည်သာ ခွင့်ရေး သခင်ပေး ။

Title: စက်တော်ရင်းဝယ်
By: မင်းသုဝဏ်
ချာလည် ချာလည် ၊ ရွှေကြေး စည်လည်း
သာကြည်ချိုအေး ၊ နိဗ္ဗာန် တေးကို
ကြော်ကျွေး ရာမှ ဆိတ်ခဲ့ပြီ ။
ထွန်းတောက် ကြည်လင် ၊ ဆီမီး ရှင်လည်း
စက်ခွင် ဝပ်လျှိုး ၊ မာန်ထွတ်ချိုလျက်
ရှိခိုး ဦးနှိမ် မှိတ်ခဲ့ပြီ ။
ထုံတကြူကြူ ၊ တလူလူလျှင်
နိဗ္ဗူချမ်းကြည် ၊ ဘေးမဲ့ပြည်ကို
ရှာမည် အကဲ ၊ အားအန်ခဲလျက်
မိုးထဲ တိမ်ဆီ ၊ တပ်ဦးချီသည့်
ပြာရီလျှံဖြိုး ၊ နံ့သာ ခိုးကား
မွှေးမျိုး စုဆိုင် ၊ အမွှေးတိုင်မှ
ကြိုင်လှိုင်မဆုံး ၊ ကြိုင်လှိုင်တုန်းတည့်
တပြုံးရွှင်ရွှင် ၊ ကျွန့်ဝမ်းတွင်လည်း
ဝဲခွင်ဖြတ်ကျော် ၊ ခရီးဖော်နှင့်
တူပျော်ပြုံးချို ၊ နီး ရလိုဟု
ဆုကို ဖန်ဖန် ၊ တောင်းမိဟန်ကား
ထက်ယံကို တိုး ၊ နံ့သာမျိုးသို့
မီးခိုးမဆုံး ၊ မိုးမဆုံးသည်
တွက်ကြုံး မနိုင် စိပ်ခဲ့ပြီ ။

Title: အမိကိုယ်စား
By: မင်းသုဝဏ်
အဖျားသွေးကြောင့် ၊ မှေးမျှ မပျော်
စက်ခွင့်ပေါ်၌ ၊ အော် အော်မိခင်
အော်ဖခင်နှင့် ၊ ဖူးချင်သောလိုက်
တမိကြိုက်ဝယ်
မျဉ်းငိုက် တဆိတ် မှိတ်မိ၏ ။
ကြက်ဦး ဆော်၍ ၊ ပေါ်အာရုဏ်ရိပ်
မှေး တမှိတ်ဝယ် ၊ ကျွန့် စိတ်ပြားဝေ
ကျွန့် မွေး မေလျှင် ၊ ပျော့ ခွေနွမ်းလျ
သား မောင်လှ၏ ၊ ဆံစဖူးပြင်
စမ်းလှာ အင်ကို ၊ ကယ်ပင်လိုလို
အိမ်မက်လိုနှင့်
တကိုယ်တည်းလျှင် မြင်မိ၏ ။
ထုံရနံ့သို့ ၊ ညံ့နုစမ်း လှာ
မွေး မာတာကြောင့် ၊ ကြည်သာရွှင်ပျ
နိုး လေကလျှင် ၊ မိုးလ တိမ်ဦး
တေးတျာ ကျူးလျက်
ကျွန့်ဖူး ထက်မှာ သာဘိ၏ ။

Title: မယ့်လည်ဆွဲ
By: မင်းသုဝဏ်
ဖူး ပုရစ်နှင့် ၊ ညွန့်သစ်လန်း စီ
တေး ငှက်သီ၍ ၊ ပန်းချီတော်ပျံ
နွေဦး ယံကို ၊ စုတ်တံ သက်သွင်း
ပိုး နုခင်းလျက် ၊ လျှံဝင်း မှန်လဲ့
ရွှေခြည် တွဲ့သား၊ နွဲ့နွဲ့ခရိုင်
အဆိုင်ဆိုင်နှင့် ၊ လက်ကိုင် ငွေရိုး
ရုပ်စုံထိုးသည် ၊ လှမျိုး မယဲ့ထီး မဖြစ်လို ။
ချူး နုဆစ်နှင့် ၊ ကြင်ချစ်စဖွယ်
သဲကြိုး နွယ်တွင် ၊ သွယ်သွယ် သက်တင်
ရောင်စုံ ဆင်၍ ၊ ရောင်ရှင်ချင်းစက်
ပိုးခြည် ခက်သား၊ အမျက်စိန်ရွဲ
မြ ပုလဲကို ၊ ယှဉ်တွဲ စီဖြာ
ပန်းလိပ်ပြာဖြင့် ၊ ဝေဆာခင်းကျင်း
ပြုဖန် ဆင်းသည့် ၊ ခြေနင်းမယ့်မှာ မဖြစ်လို။
ထူး ဆုသစ်နှင့် ၊ စင်စစ်ရွယ်ရည်
တောင့်တ သည်ကား ၊ ဝင်းကြည် မွတ်စင်
ပုလဲ ရှင်ဟု ၊ မယ့်ရင်မှာ ဝဲ
ချစ်မရဲသည်၊ လည်ဆွဲမယ့်မှာ အဖြစ်ကို ။

Title: ဗြောသံ
By: မင်းသုဝဏ်
ပလုတ် ဗြုန်းရယ်နဲ့
တောင်ကုန်းရွာ သာစခန်းဆီက
ဒေါ်ရွှေမေ ဦးရေချမ်း ငယ်တို့
သာသနာ ဝါဝါလန်း ရန်တဲ့
ဆန်းလိုက်တဲ့ ဗြောသံစည် ။
အလို ၊ နေခြည်မှာ ရွှေရည်လောင်းလို့
ဆယ်စင် လဲမက
အဝေးက မှန်း ၊ ဟိုရွာလမ်း
ထီးတန်းကြီး လှပါဘိ
တလတာ သည်အရေးကိုလှ
မဟဝါ ကြည်ကြည်ပေးပါတဲ့
ရတုချို စိတ်ကို သွေးလေတော့
မလေးမောင် ရွှေယောင်ငိုက်တဲ့ပြင်
မြင်းကဏ်ပင် ငြင်းဆန်မိုက်လေပေါ့
လွမ်းခိုက် မတည် ။
မကြည်ဘဲနှလုံး ၊ မပြုံးတဲ့မျက်နှာ
မြင်းပေါ်က မောင်ရင်လောင်း
ငဲ့စောင်းလို့ ကြည့်သောအခါ
ကညာလုံ ကြာမုံညွတ်ဟာဖြင့်
ယမ်းယောင်ကာ ကွမ်းတောင် လွတ်တဲ့ပြင်
မတွယ်တာ ဆယ်ခါ လွှတ်မယ်တဲ့
ဒေါချိုချို ပြောဆိုရွတ်လေပေါ့
စိုစွတ်တဲ့ မြမျက်ရည်
လည်တယ်လို့ မဆုံး ။
ဗြန်းနိုင်ပေ့ ကိုရွှေစည်
တီနိုင်ပေ့ ကိုရွှေနှဲ
ရွှဲနိုင်ပေ့ ကိုရွှေမောင်
လုံမငယ် အရှက်အိုးမို့
အငြိုးနဲ့ ပြောင်ရောထင့်
လှောင်ချက်ကယ်နာ
မောင်မျက်နှာ တရွာမှတ်ပေမဲ့
သာသနာ ဝါဝါဝတ်မှာမို့
မယ်လွတ်ရာ ဘယ်ဆီခိုရပ
တလဆို ရက်ကို ချဉ်းပါဖျ
ဘွာခတ်ကာ ခမျာ ငြင်းလေတော့
ယောင်ကြီးရှင် ဆံပင် တင်းပြီကွဲ့
ညဉ်းတဲ့ တုတ်ဗြန်း ။

Title: ညချမ်းအခါ
By: မင်းသုဝဏ်
မြေပြာမှာ နေစာတင့်ပါလို့
ဖူးပွင့်တွေ စုံတညိနဲ့
ပထဝီ အဆီမျိုးငယ်တို့
ဖြိုးတမောက် ရွှင်တရွှင် ။
သာအပြန့်ဆီက
ဝါဖန့်နေခြည်ဖေနဲ့
မွေးမေမေ ငွေသော်ဝန်းသာပ
နှုတ်ခွန်း ချိုသာဆက်ချိန်မို့
သားသက်ဝေ လူကလေးတွေက
တေးနှင့်လွင်လွင် ။
အာကာမှာ တာရာလေးငယ်တို့
လေအေးကို ချိုချိုရှုလို့
ဖြူချည် နီပြာသန်းနေကြ
ညချမ်းတဲ့ သည်သဘင်
ကြည်လင်တဲ့ ကဗျာပန်း ။
ညီတညာ
ဤကမ္ဘာ မဟာတေးရယ်နဲ့
အာကာမှာ တာရာတေးငယ်တို့
ဒွန်ဒွားဘော် ဆက်ဆံနှောသော်လဲ
မြေကြော မြေဆီသွေးပါပဲ
သူ့တေး ကြူကဗျာနဲ့
ကျွန့်တေး ချိုဝါစာတို့
ဘယ်အခါ သာကြည် ပေါင်းနိုင်ပ
စောင်းငဲ့ မျှော်မှန်း ။

Title: ငယ်လင်မောင်ကြီး
By: မင်းသုဝဏ်
နေမင်းလည်း ဝင် ၊ မိုးလည်း ဆင်၍
မှက်ခြင်လည်းရဲ ၊ မှောင်လည်း မဲပေါ့
မယ့်သဲ့ ထိတ်ဖွယ် ၊ မယ့်သက်လှယ်သည်
ဘယ်လယ် ဘယ်ကွင်း ၊ ဘယ်ကန်သင်းတွင်
ပျိုးခင်းထောင်၍ နေပါလိမ့် ။
လေပြင်းလည်းနှင် ၊ လျှပ်လည်းရှင်၍
ကောင်းကင်လည်းဟည်း၊ မိုးလည်း သည်းပေါ့
မောင့်ချည်းတကိုယ် ၊ မဲညိုညိုတွင်
စိုစိုအေးအေး ၊ ဆိတ်မနွေးသည်
အောက်မေး ခိုက်ခိုက် နေရှာလိမ့် ။
ဖြေယင်း သည်းတွင် ၊ မီးလျှံ ဝင်ပေါ့
ငယ်လင် မောင်ကြီး ၊ ပြန်ခရီးတွင်
ရေစီးသန်သန်၊ ချောင်းကို လွန်က
ဆိပ်ထန်ပြင်းဘိ ၊ လယ်ပိုး ထိ၍
သတိကင်းကွာ ၊ ဆောင်ယူလှာသည်
ကယ်ပါ ရှင်ကြီး သေရှာလိမ့် ။

Title: တွယ်ရာမဲ့
By: မင်းသုဝဏ်
မထန်သာသည်
သူ့မှာ ကျွန့်တွက် ၊ ဆံတရွက်မျှ
ချစ်သက် ချစ်ငွေ့ မကျန်၍ ။
မပန်သာသည်
သူ့မှာ ကျွန့်တွက် ၊ မြူတစက်မျှ
ကြင်သက် ကြင်ငွေ့ မကျန်၍ ။
မြကန်သာစည်
ဒုမ္မာကြာတော ၊ ပွင့်မှလျှောသည့်
ဟိုမျော သည်တင် ၊ ကြာချပ်သွင်သို့
ရှစ်ခွင် ရှစ်ဖက် ၊ ခရီးထွက်သည်
တွယ်သက် တွယ်ငွေ့ မကျန်၍ ။

Title: တရားဦးဟောလှည့်ပါ
By: မင်းသုဝဏ်
ကာမဘောင် ရှုပ်အထွေးကိုလှ
ပျိုလေး မယ် မခင်လို့
ရုန်းချင်ပြီ ဆုပန်ကြားသူနဲ့
တားမြစ်ဖို့ ခွင့်မသာ ။
နှစ်ကိုယ် တွဲကာပ
သည်ဝဲ သံသရာက
သောင်ခေမာ ဟိုတဖက်ဆီသို့
ဖေါင်မဂ္ဂင် ဆင်ကာ ကူးမယ်လို့
ဆုထူးကို ပန်ညီသော်လဲ့
ပါရမီ မောင် မရင့်သော်ကြောင့်
သွားနှင့် သက်လျာ ။

Title: လူရူး
By: မင်းသုဝဏ်
တောင်ငေး မြောက်မျှော် ၊ အဖော်မပါ
ပလာကိုယ်တည်း၊ တေးချို ညည်း၍
ချိန်ဆည်းဆာလှ ၊ နံနက်ထမှ
မြစ်ဝသဲသာ၊ သူ ထိုင်လှာသည်
ဆည်းဆာ နေ့ခင်း တိုင်ခဲ့ပြီ ။
ပေးပါ ပေးပါ ၊ ပြန်ပေးပါဟု
သဲသာဖွေးဖွေး၊ သူ့လက်ရေးကား
သေးသေးသွယ်သွယ် ၊ ချစ်စဖွယ်တည့်
အဘယ်ပေးပါ ၊ ဘယ်ပေးပါဟု
သိသာလိုအား ၊ မေးသောလားလျှင်
ကမ်းပါးထိပ်တက်၊ ငှက်တော်နက်လည်း
သွက်လက် သီဆို မြိုင်ခဲ့ပြီ ။
သိချင်၍ မေး၊ ငှက်တော်လေးငယ်
ရှေးသရောခါ ၊ ပြည်ဗာရာဝယ်
ဗြဟ္မာဒတ္တ၊ စိုးကာလက
ကြာမှ ဖွားမြင် ၊ မယ်ကြာရှင်သည်
နောင့်ရင်ကို လှပ် ၊ နောင့်သည်းပွတ်ကို
ခူးဆွတ် ပူနွေး ၊ ယူဆောင်ပြေး၍
တောင် ငေး မြောက်မျှော် ၊ အဖော်မပါ
ပလာကိုယ်တည်း၊ တေးချိုညည်းလျက်
ချိန်ဆည်းဆာမှ ထိုင်ခဲ့ပြီ ။

Title: ငွေစင်ရော်သို့
By: မင်းသုဝဏ်
မြစ်ယံမှာ ချစ်သံတေးတွေနဲ့
ငှက်ကလေး ငွေစင်ရော်တဲ့
ရွေဖော်ဖော် မခေါ်ရသော်လဲ
စာဆိုကို နှုတ်ချိုသလေပေါ့
ချမ်းမြမြ ကြည်စရာ ။
အစာတောင်းရော့သလား
ကောင်းပါပြီ စင်ရော်ပျိုရဲ့
စာဆိုမှာ လိုမပြည့်သော်လဲ
ဖြည့်ဖို့ရန် အဆင်သင့်ပါကွဲ့
စေတနာ သဒ္ဓါပွင့်တွေက
လန်းတင့်ကြွစွာ ။
ယော့ပါမောင် စိတ်ရှိ စားပေရော့
မုန့်သား ချိုလို့ သင်းပါရဲ့
ကြည့်ယင်းပင် သဒ္ဓါပိုပေါ့
စာဆိုမှာ အဖော်နဲ့သာဖြင့်
တဖဲ့စီ ဝေလို့ကျွေးချင်ရဲ့
အေးမြတဲ့ စေတနာငယ်
ဧရာမြစ် နဒီလမ်း ။
သို့ကတဲ
လက်ဝဲ စာဆိုပေါ့
လင်္ကျာကို ဆွေအမှတ်ကယ်နဲ့
ဖြူဆွတ်သည် စေတနာပ
ကြည်နူးစွာ စာဆိုကျွေးပြီကွဲ့
ကိုယ်စားတော် သူနှင့် အေးပေအုံး
ဝေးတဲ့ စခန်း ။

Title: လွတ်လပ်ရေး တေးသံ
By: မင်းသုဝဏ်
လေပမာလျှင် ၊ အာကာခွင်၌
ငါလျှင် လွတ်လပ်၊ လှည့်လည်ပတ်အံ့ ။
နေရောင် လဝါ ၊ ကဲ့ပမာလျှင်
အာကာတိမ်ဦး၊ တိမ်ထွတ်ဖူး၌
မြူးတူးပျော်ပါး ၊ ခုန်ပေါက်လွှားလျက်
နေနားစုံမက် ၊ ငါအိပ်စက်အံ့ ။
ငါ၏တေးလည်း
ဝေးသီခေါင်စွာ၊ ထိုအာကာမှ
ကမ္ဘာသူသား ၊ ဆွေအများအား
အလားတူစွာ ၊ ငါ့ပမာလျှင်
လွတ်ရာလွတ်ကြောင်း ၊ ရည်ရွယ်ချောင်းဖို့
သောင်းသောင်းငြာငြာ၊ ချိုသံသာအံ့ ။
ငါ့မိငါ့ဖ၊ ငါ့ဆွေစသား
လောကအပေါင်း ၊ အိုသောင်းသောင်းတို့
အကြောင်း သို့ညွှန်၊ ဤငါကျွန်ကို
ချစ်ဝန်မှ လွှတ်၊ ချစ်ညွှတ်မှရှင်း
ချစ်တွင်းမှ ဆယ်၊ အာကာလယ်၌
ကာကွယ် မဆံ၊ တေးချို ဖန်လျက်
နေရန် ခွင့်ရေး၊ ပေးလသော ။

Title: အတိတ်ဘီလူး
By: မင်းသုဝဏ်
တကိုယ်တည်းသာ ၊ တညခါက
ငါလျှင် အိမ်ဝင်း၊ မြေတလင်း၌
တွေးယင်း တောယင်း ထိုင်သတည်း ။
တွေးကာ တောကာ ၊ ထိုအခါ၌
ကြီးစွာ အမိုက်၊ ညဉ့်မှောင်တိုက်ကို
ထိုးရိုက် ဖောက်ခွဲ၊ တင်းပုတ်စွဲလျက်
ပြူးပြဲ မျက်လုံး၊ ဒေါရောင် ဖုံး၍
စွယ်စုန်း ငေါငေါ၊ မွေးသောသောနှင့်
ယက္ခော ပြိတ္တာ၊ ငါ့ဆီ လာလျက်
ခြောက်လှာ သတ်မည် ပုတ်မည်တည်း ။
ငါလည်းကြောက်လန့် ၊ ကြက်သေ တန့်လျက်
မျက်ဆန့်ပြူးကျယ် ၊ နေခါဝယ်၌
မယ်မယ် ငါ့မိ၊ ထွက်လာဘိ၍
မချိခံစား၊ အို မေ့သား
မှောင်ကြား ထွက်လာ၊ ဤပြိတ္တာကား
သားမှာ ဖြစ်ပျက် ၊ ရှေးဖြစ်ပျက်ဟု
သားမှ ဖြစ်ပျက် ၊ ရှေးဖြစ်ပျက်ဟု
အနက် ထွေထူး ၊ တိတ်ဘီလူးတည့်
မျက်ပြူးခြောက်လှန့် ၊ သားမလန့်နှင့်
ထက်ချွန့်အသွား၊ လျစ်လျူဓါးကို
ငါ့သားစွဲကာ၊ ခုခံပါဟု
ပေးလှာ ငါ့မိ ဓါးကိုတည်း ။
ငါ့မိပေးသွား၊ လျစ်လျူဓါးကို
ယောက်ျားပီပီ ၊ ငါမြှောက်ချီ၍
မထီလေးစား ၊ ဘီလူးသားကို
ထွားထွားညက်ကြေ၊ ခုတ်စဉ်းလေမှ
ပြေပြေညင်းညင်း ၊ လေချိုသွင်း၍
လမင်းရှေ့မှာ ပေါ်သတည်း ။

Title: မင်္ဂလာခွန်းဆက်
By: မင်းသုဝဏ်
အိုးဝေတဲ့ ညံ့ညံ့ ။
ရွှေဒေါင်းပျို တောင်ညိုဦးမှာ
ကျူးရင့် အောင်သံ။
အောင်ပွဲရယ် ခံ
နိုင်ငံတဲ့ သာရေး ။
မင်္ဂလာ စည်တော် ရွမ်းချိန်မို့
ခွန်းချိုဆက် တေး ။

Title: မျှော်တော်ယောင်
By: မင်းသုဝဏ်
ကျေးဝေ
တက္ကသီလာ၊ ကျောင်းမဟာ၏
ကန်သာအနီး ၊ စံပျော်မှီးသည်
တတ်သီးမြသွေး ၊ ဝိဇ္ဇာကျေး
မဝေးဒဂုန် ၊ မွေတော်စုံ၏
ရောင်ဟုန်နွံရာ၊ မြကွင်းသာ၌
မေတ္တာကြိုးနှောင်၊ ပျိုတို့မောင်သည်
ရဲရောင်ပီသ၊ ရဲသွေး ပြလျက်
ဇေယသံလွင်၊ ဘောပွဲ ရွှင်၏
မြသွင် ရွှေခဲ ၊ အာကာထဲမှ
ပျံဝဲ သာယာ ၊ ကြည့်ချေပါလော့
ဝိဇ္ဇာတို့မောင် ၊ အောင် မအောင်ကို
အမှောင် မလွှမ်း၊ ညနေချမ်းတွင်
အလွမ်းပြေရာ သိလိုပါ ။
ကျေးပြန်
ဖက်မျှညီရာ၊ ရွေးလှည့်ရှာလည်း
ပန်းကာမတွေ့ ၊ ယဉ်ပေါင်းမွေ့သည်
ပျိုလေ့မြတ်နွယ်၊ ဝိဇ္ဇာမယ်
မိုးလယ်ဝဲကာ၊ စေတီသာတွင်
စေနာဖြူဆွတ်၊ ဉီးခိုက်ညွတ်၍
မယ်လွှတ်ရာ ကွင်း၊ အကျွန်ဆင်းက
မိုးမင်း စည်သံ၊ မကထန်သည်
အောင်သံ ထစ်ကြိုး၊ ဝတ်ပုဆိုးနှင့်
ထည်မျိုးဦးရစ်၊ မိုးမှာပစ်လျက်
ပျိုချစ်သည့် မောင်၊ ပွဲတိုင်းအောင်ကို
ရာထောင်စုဝေး ၊ ကောင်းချီးပေး၏
ဟူရေးလည်း ဆို ၊ ဥဒဟိုသည်
ပဟိုရ်ပမာ မြည်သံငြာ ။
ကျေးမျှော်
လက်ယာ့ဒီပါ၊ ကျွန်းမျက်နှာ၌
ပညာလည်းကဲ ၊ ရုံးလည်း ရဲသည့်
ရွှေခဲတို့နောင် ၊ ဝိဇ္ဇာမောင်သည်
ပွဲအောင်ပြီးခါ ၊ ချွေးတို့ငှာလျှင်
ပဝါပိုးနု၊ မွှေးမျိုးစုကို
ယခု လျင်စွာ ၊ ပို့ချေပါဦး
သီတာကျောက်ဝက်၊ မြရေခွက်ကို
မယ် လက်ကိုင်ကာ၊ ကျောင်းဝိဟာမှ
သက်လျာ လာလမ်း၊ မျှော်ကာ မှန်း၍
အပန်းပြေရေး ၊ မယ်တိုက်ကျွေးအံ့
မနှေးအလျင် ၊ မယ့်ရင်ခွင်သို့
သခင် ရောက်ကြောင်း၊ လျှောက်ပန်တောင်းလော့
ကျေးကောင်းလိမ္မာ ကျေးမြတ်စွာ ။

Title: စန်းရောင်ခြည်
By: မင်းသုဝဏ်
တညခါတွင်၊ ကန်ရေပြင်၌
စန်းရှင်နိမိတ်၊ မျက်နှာရိပ်သည်
ဖိတ်ဖိတ် ထွန်း၍ သာသတည်း ။
ဖိတ်ဖိတ်လွန့်လွန့်၊ ရောင်ခြည်ကွန့်က
ကမ်းညွန့်ထက်မှာ ၊ ပျင်းဖြေငှာလျှင်
လာသည် ချစ်ဆွေ၊ တို့တတွေသည်
ရွှေငွေ ဤသို့ ငြင်းသတည်း ။
မိုးပေါ်လကို ၊ လွန်ကြည်ညိုသည်
ရွယ်ပျိုငြိမ့်လေး၊ ဆွေအတွေးက
သာအေး ကြည်လင်၊ ဤစန်းရှင်ကား
ရွှေသွင် ဝါဝင်း၊ ပြစ်စင်ကင်းဟု
တင်းတင်းကြပ်ကြပ် ဆိုသတည်း ။
ရေမှာလရေး၊ လွန်မြတ်လေးသည်
ဆွေထွေးတို့နောင်၊ ဆွေကြီးခေါင်က
ဝင်းပြောင်လျှံထွန်း၊ ဤလဝန်းကား
ငွေသွန်းသည့်သွင် ၊ ဖြူဖွေးစင်ဟု
တွင်တွင် ထပ်ထပ် ဆိုသတည်း ။
စာဆိုငါကား၊ သူတို့ကြားတွင်
ငွေသားဆိုမည်၊ ရွှေဆိုမည်ဟု
ဟိုသည် ယိမ်းနွဲ့၊ ဘယ်ညာ ငဲ့ခဲ့
တကဲ့တကယ်၊ ဆိုမည်ရွယ်သော်
ငုတ်တုတ် ထိုင်ကာ၊ စာဆိုငါသည်
နှုတ်လျှာမဲ့သို့ ဆိတ်သတည်း ။

Title: အမေ့လက်ဆောင်
By: မင်းသုဝဏ်
သည်ချောင်မှာ သည်ဆီမီးရယ်နဲ့
ညကြီးတဲ့ သည်အချိန် ။
စာဆိုမောင် တကိုယ်တူးသာပ
ကြည်နူးစွာ ဈာန်တရားကို
ပွားလို့ တည်ငြိမ် ။
ကဗျာဉာဏ် ဈာန်ကသိုဏ်းပေပ
စက်ဝိုင်း သည်အတွင်းဆီသို့
ဆင်းလာတဲ့ ခန္ဓာအိမ်ငယ်
ကဝိန်ကွဲ့ ရွှေဖား ။
တို့မိခင်
တို့များ ဟိုငယ်စဉ်က
ငိုပါလျှင် ကောက်ကာ ပေးမယ်တဲ့
ဆိုတေး သံသာသာနှင့်
တို့သဟာ သူပင် ဖြစ်ရော့ထင့်
ချစ်ဖွယ့်ပါလား ။

Title: ခရီးသည်
By: မင်းသုဝဏ်
ရှေ့ဆီ ကောင်းကင်၊ ပုလဲစင်ဝယ်
သစ်လွင်အာရုဏ်၊ ရောင်ခြည်လှုံ၏ ။
ပျံ့ပျူး ရွှင်ကြည်၊ သွင်းလေပြည်ဝယ်
ဖူး စည် ပွင့်စုံ ၊ သရက် ထုံ၏ ။
ဆိတ်ငြိမ် သာမော၊ မြိုင်ညိုတော၌
ဥဩသံစုံ ၊ တေးမျိုး ပုံ၏ ။
သစ်ရိပ်ညိုမှ ၊ စခန်းထသည့်
ရွှင်ပျသာကြည်၊ ခရီးသည်လည်း
ဖြိုးစည် သစ်ပွား၊ စွမ်းအင်အားနှင့်
ယောက်ျား ငါကိုယ်၊ မြွက်ဟဆို၍
မိုးကို မျှော်မှန်း ၊ ရှေ့ဆီ လှမ်းသည်
နှုတ်ခွန်းနေသို့ ဆက်မည်တည်း ။

Title: ထွေးညိုကမှာ
By: မင်းသုဝဏ်
မြရေကန် ပေါင်ရိုးက
ရေအိုး ယူခဲ့ပါ
ထွေးညိုကမှာ ။
ပဒုမ္မာ ရွှေကြာက သင်း ။
နှစ်ပွင့် သူယှဉ်လို့
အေးကြည်လင် ရေပြည့်အိုးမှာ
ထိုးတတ်လေခြင်း ။

Title: မိုး
By: မင်းသုဝဏ်
ဟုတ္တိပတ္တိ ရွာမလို
မိုး တောင်က ညို ။
မရွာလို မိုးညို ပျံ့တယ်
ကောင်းကင် အနှံ့ ။

Title: ဝါတွင်းချိန်
By: မင်းသုဝဏ်
ငှက်ကလေးက စိုးစီ စိုးစီ
ဝင်းပေါက်မှာ မြည် ။
ချိန်တန်ပြီ ညီမထွေးရဲ့
ဆွမ်းချက်စို့လေး ။
ဉီးပေါင်းကို ဆွမ်းတော်တင်
သုံးချောင်းထောက် ပြင်။
သံလွင်လွင် ကြေးစည် တီးလို့
ထွန်းတဲ့ ဆီမီး ။
အမျှတဲ့ သုံးကြိမ် ဝေ
သွန်းတဲ့ ညောင်ရေ ။
မာပါစေ ကမ္ဘာသား
အောက်ထက် နံလျား ။
ရွာဦးက ကြေးစည်သံ
ကျောင်း ဝေဠုဝန် ။
ဆွမ်းတော်ခံ ကိုရင် ကြွလိမ့်
ဆွမ်းအုပ် ပြင်ပ ။
ကိုရင်ကြီး ပျိုတို့မောင်
ညိုးနွဲ့ယောင်ယောင် ။
ပျိုတို့မောင်မာပါစေ
မေးလိုက်ပါကြ ။
မာပါရဲ့ အထွေးရယ်
ပြောလိုက်ပါကွယ် ။
ရွာလယ်မှာ ကိုရင်ပန်းလို့
ညှိုးလျရိနွမ်း ။
ကပ္ပိယ အဖိုးအို
ဆိုးလှတယ် ဆို။
တို့ကိုရင် ထိပ်ပြောင်သားကို
ခေါက်လိမ့်လေလား ။
ဟင်းလေးကို ကျိုချက်လို့
မနက်က ထည့်လိုက်တယ်
ကိုရင်ဖို့ကွယ် ။
ရွာလယ်မှာ သူငယ်လဲတယ်
ဆွမ်းတော်ခွက် ကွဲ ။
ချာရစ်လေး မပျောက်ခင်
ထွက်ခဲ့စေချင် ။
လိင်ပြန်ယင် ဆံရှေ့ ထားပါနဲ့
သန်းတွေကများ ။
လိင်ပြန်ယင် ကိုရင် ဝတ်ဖို့
ပလေကပ် အနံကျယ်
ဈေးကြိုက ဝယ် ။
အနံကျယ် ခါးပုံနွဲ့တယ်
ဆုတ်လိုက်ပါ တဲ့။
ဆွမ်းတော်ခံကိုရင်ကြွတော့
မယ်စလို့ မေးလိုက်တယ်။
ရှင်လိင်ပြန် ဘယ်တော့ရက်
ထွက်ခဲ့ပါ့မယ် ။
မျက်နှာငယ်ငယ် ဘယ့်နှယ်မှ မမိန့် ။
သည်တဝါ အနိုင်ခဲလို့
နွဲ့ရရှာလိမ့် ။
ကိုရင်ကြီး လာမယ်ဆို
ဝင်းပေါက်က ကြို။
အို အလို ကိုရင်ထွက်တယ်
ငါး ငပိချက် ။

Title: ပင်လယ်နီ
By: မင်းသုဝဏ်
ပင်လယ်နီ သည်စခန်း ဆီက
လာလမ်းကိုတဲ့ မျှော်လိုက်လျှင် ။
လှိုင်းဖြူဖြူ မြူတွေအုပ်ပါလို့
မိုး ကုပ်ကို မြင် ။
ရှေ့တူရူ ဝဲယာ လှည့်ကာပ
ကြည့်ပြန်တော့ ရေရှင်ရှင်
မြင်ပြန်ရ စက်ဝိုင်း ။
ထီး တည်းငယ် ကြောင်
ယီး တီး ယောင် တောင်နဲ့
ခရီး မောင် အနေခက်ပါဘိ
လွမ်းလျက် နေ့တိုင်း ။

Title: ဂါထာခြောက်ဆယ် (ပါဠိဂါထာ)
By: မင်းသုဝဏ်
ဝိစိတ္တမာလာ သုစိပလ္လဝေဟိ၊
သုသဇ္ဇိတာ မောရကလာပသန္နိဘာ။
ရုက္ခာ ဝိရောစန္တိ ဥဘောသု၊ပဿေသု၊
သမယော မဟာဝိရ အင်္ဂိရသာနံ ။
မဟာဝီရ အင်္ဂီရသာနံ သမယော ။
သုဖုလ္လိတဂ္ဂါ ဝနဂုမ္ဗနိဿိတာ၊
လတာအနေကာ သုဝိရာဇမာနာ ။
တောသေန္တိ သတ္တေ မဏိမဏ္ဍပါဝ ၊
သမယော မဟာဝိရ အင်္ဂိရသာနံ ။
မဟာဝီရ အင်္ဂီရသာနံ သမယော ။
လတာ အနေကာ ဒုမနိဿိတာဝ၊
ပိယေဟိ သိဒ္ဓိံ သဟိတာ ဝူဝေ ။
ပလောဘယန္တီ ဟိ သုဂန္ဓဂန္ဓော၊
သမယော မဟာဝီရ အင်္ဂီရသာနံ ။
မဟာဝီရ အင်္ဂီရသာနံ သမယော ။
မယူရသံဃာ ဂိရိမုဒ္ဓနသ္မိံ၊
နစ္စန္တိ နာရီဟိ သမင်္ဂိဘူတာ ။
ကူဇန္တိ နာနာမဓုရဿရေဟိ၊
သမယော မဟာဝီရ အင်္ဂီရသာနံ ။
မဟာဝီရ အင်္ဂီရသာနံ သမယာ ။
ဝါတော မုဒုသီတလ သာဓုရူပေါ၊
နဘာစ အဗ္ဘာ ဝိဂတာ သမန္တာ ။
ဒိသာစ သဗ္ဗာဝ ဝိရောစယန္တိ ၊
သမယော မဟာဝီရ အင်္ဂီရသာနံ ။
မဟာဝီရ အင်္ဂီရသာနံ သမယော ။
စန္ဒုဂ္ဂမေ သဗ္ဗဇနာ ပဟဌာ၊
သကင်္ဂဏေ စိတြကထာ ဝဒန္တာ။
ပိဓယဟိ သဒ္ဓိံ အဘိမောဒယန္တိ ၊
သမယော မဟာဝီရ အင်္ဂီရသာနံ ။
မဟာဝီရ အင်္ဂီရသာနံ သမယော။
ဒူရေ စဒိသွာ ဝရစန္ဒရံသိံ ၊
ပုပ္ဖိံသု ပုပ္ဖာနိ မဟိတလသ္မိံ ။
သမန္တ တော ဂန္ဓဂုဏတ္တိကာနံ ၊
သမယော မဟာဝီရ အင်္ဂီရသာနံ။
မဟာဝီရ အင်္ဂီရသာနံ သမယော။
အလင်္ကတံ ဒေဝပုရံဝ ရမ္မံ၊
ကပီလဝတ္တုံဣတိ နာမဓေယျံ ။
ကုလနဂရံ ဣခ သဿိရိကံ ၊
သမယော မဟာဝီရ အင်္ဂီရသာနံ ။
မဟာဝီရ အင်္ဂီရသာနံ သမယော ။
သုဒ္ဓေါဒနော မုနိဝရံ အဘိဒဿနာယ ၊
အမစ္စပုတ္တေ ဒသဓာ အပေသယိ။
ဗလေန သဒ္ဒိံမဟတာ မုနိန္ဒ၊
သမယော မဟာဝီရ အင်္ဂီရသာနံ ။
မဟာဝီရ အင်္ဂီရသာနံ သမယော ။

Title: ဂါထာခြောက်ဆယ် (မြန်မာကဗျာ)
By: မင်းသုဝဏ်
ဝဲ့ယာ သီးသီး၊ မြိုင်ခရီး၌
ဒေါင်းမြီး ယပ်သွင် ၊ ရောင်ရှင်ရှင်နှင့်
ရွက်စင်နုရွ၊ တင့်တယ်ကြ၍
ပွင့်လှဆန်းစွာ၊ ပင်တိုင်းဖြာသည်။
ဖူးပွင့်စုံညီ၊ ဖျားညွန့်ချီသည့်
တောမှီ ချုံလျှိုး၊ ငန်းနွယ်မျိုးတို့
ပြိုးပြက် ရောင်လျပ်၊ ကျောက်မဏ္ဍပ်သို့
ချစ်အပ် ဖွယ်ရာ၊ ရှုခင်းသာသည် ။
ချစ်သူတကွ၊ မျိုးချွေးမ သို့
တောစ အပါး၊ ခရီးသွားအား
ဖြားဖြား ယောင်းယောင်း၊ နွယ်ပင်ပေါင်းလည်း
ပျံ့လှောင်းကြိုင်စွာ၊ မွှေးကြပါသည် ။
အိုးဝေ အိုးဝေ ၊ တောင်ထိပ်ဗွေ၌
ထွေထွေ ထူးထူး၊ တွန်ရင့်ကျူးလျက်
ရွင်မြူးပါကြ၊ ဥဒေါင်းလှတို့
ဖိုမ ခေါ်ကာ ၊ ကကြပါသည်။
သွင်သွင် သုတ်သွင်း ၊ လေချိုညင်းလည်း
သင်းသင်းပျံ့ပျံ့၊ နူးညံ့ညံ့တည့် ။
မိုးယံ့ကောင်းကင် ၊ တိမ်မြူစင်၍
ရှစ်ခွင်မျက်နှာ ၊ တောက်ပပါသည် ။
လဝန်းပေါ်လျှင် ၊ လူပေါင်းရွှင်လျက်
မြေပြင်တလင်း၊ ချစ်သူချင်းတို့
သတင်း စကား၊ ဆန်းကြယ်ကြား၍
အားရ ဝမ်းသာ၊ ပျော်ရေး ဖြာသည်။
ရနံ့ကြိုက်သူ၊ ခပ်သိမ်း လူအား
ကြည်ဖြူ ဆက်သ၊ မွှေး ဝေငှသို့
ဖိုးလ ရောင်လျှံ၊ အာရုံခံ၍
ပန်းပျံ မာလာ၊ ပွင့်ကြပါသည်။
သရေ တောက်ပ၊ ကပိလဟု
နာမ ကျော်ထင် ၊ မျိုးရပ်ခွင်လည်း
ကြည်လင် ရွှင်လန်း ၊ နတ်တို့ကွန်းသို့
အိမ်နန်း ဝေဆာ၊ ဆင်ယင်ပါသည် ။
မုနိထွတ်တင် ၊ ဘုရားရှင်
မည်တွင် သုဒ္ဓော်၊ ခမည်း တော်သည်
ဖူးမြော်လိုလှ၊ မြတ်ဆန္ဒကြောင့်
ဆယ်ဆကြိမ်ခါ၊ လျှောက်စေလှာသည်။

Title: ရောမ
By: မင်းသုဝဏ်
ရောမတဲ့ ဆို
ချိုပေါက်သည့် တိုင်း ။
မတ်မူဆို အာဏာ မိုး လို့
စိုးတဲ့ သည်တိုင်း ။

Title: သိုးထိန်းလမ်း
By: မင်းသုဝဏ်
တတောင် နှစ်တောင် တောင်တွေ ထပ်ပါလို့
တချပ် နှစ်ချပ် တလျှို နှစ်လျှို
အိုင်အင်း တွေက စို ။
စောင်းနေက ညို
လေချိုက သွန်း ။
သိုးထိန်းသည် ပြန်တဲ့လမ်းမှာလ
စခန်း ဘယ်ဆီ ပွေလို့
အပန်းဘယ်ဆီ ဖြေရပ
တဝေဝေ မျှော်အတွေး တွေနဲ့
ခရီးသည် ညည်းတယ်လို့ မအေး သော်ကြောင့်
ဘေးမဲ့ရာ ကျွန်းဆီသို့
တေးဖွဲ့ကာ လွမ်း ။

Title: မြတ်ရေစင်
By: မင်းသုဝဏ်
မုတ်သုန်ကို ကင်း ထောက်လို့
ပိတောက်မှာ သန္ဓေဝင်
ချမ်းမြတ် ရေစင် ။
မုတ်သုန်က ဆင်
ပြည်ခွင်နွံ ကျွေး ။
ပိတောက်က ရွှင်
ပြည်ခွင်နွံ မွှေး ။
မြတ်ရေစင် တပေါက်သွန်းလျှင်
ကျွန်းခွင်လုံးအေး ။

Title: ကဝိမော်
By: မင်းသုဝဏ်
သမင်ခိုးသည့်
လူဆိုးအကျော်၊ ကဝိမော်ကို
ကော်ရော်ရိုကျိုး ၊ ငါရှိခိုးသည်
မိုးသို့ ငါ့ဉာဏ် ကျယ်စေသောဝ် ။

Title: သပြေညို
By: မင်းသုဝဏ်
သူ့ခေါင်းမှာတဲ့ သပြေညို
ငါ့ခေါင်းမှာတဲ့ သပြေညို ။
တို့ပြေမှာ တို့မေ ကမ်းပါတဲ့
သပြေညို ရွှေဘိုပန်းဟာက
လန်းလျက်ပါကို ။
ဘာ မလျော့လေနဲ့
လာတော့မကွဲ့ ရွှေပဟိုရ်
လေချိုက အသွေး ။
လင်းကြက် အဆော်
ကွင်းထက်မှာ တူပျော်ပျော်နဲ့
စည်တော်ကို ရည်မျှော်မှန်းကာပ
ရောင်နီမှာ အောင်စည်ရွမ်းရအောင်
သပြေညို ရွှေဘိုပန်းရယ်နဲ့
လှမ်းကြစို့လေး ။

Title: အောက္ကစဖိုတက္ကသိုလ်
By: မင်းသုဝဏ်
၁။ တက္ကသိုလ်
ကုန်းမို့မို့ မြိုင်တန်းက
မြစ်ဝှန်းကို ကာရံ
နတ်ဖန်သို့လေး ။
တန်ဆောင်း အလျှိုလျှိုနဲ့
ကျောင်းရိပ် သူခိုလို့
တက္ကသိုလ် ကမ္ဘာဇာတ်ကို
သုံးသပ်တယ် လေး ။
၂။ မြက်ပန်း
ပန်းဖြူဝါမြက်ခင်းက
နေမင်းကို ဂုဏ်ပြိုင်တယ်
နိုင်ပါစေ့လေး ။
ရွက်သစ်တွေ ဖြာစည်တဲ့
သစ်ရိပ်ညီ မြေအခင်းမှာ
ကျင်းတဲ့ စစ်ရေး ။
၃။ လှေ့ပွဲ
နွေရာသီ မလှပွဲတဲ့
နွှဲကြစို့ အတူတူ
ဗြောက်ယူခဲ့လေး ။
တို့လောင်း အောင်လံနဲ့
တို့ကျောင်း နိုင်ပြန်က
ပဲ့တင်သံ နိုင်ပြန်က
ပဲ့တင်သံ ညံ့လို့ဟီးအောင်
မီး ဖောက်မယ်လေး ။
၄။ မြစ်ရေညို
သစ်ရိပ်မှာ ငါအိပ်လို့
မြစ်ဆိပ်က ငါမျှော်
ပျော်တယ်ကွဲ့လေး ။
လှေလောင်း စုန်ဆန်နဲ့
သစ်ရိပ်ပြန် ရေယက်ပန်းမှာ
ဆန်း တင့်တယ်လေး ။
၅။ ဆည်းဆာချိန်
ချိန်ဆည်းဆာ ရီလဲ့တော့
တေးတွဲ့တဲ့ ငှက်သံငယ်
သိုက်ယံက လေး ။
မြေဝိုင်း သာယာနဲ့
မြက်ခင်း ညီညာနဲ့
သစ်ရိပ်မှာ ဇာတ်စုံခင်းတယ်
မင်း မင်း ပျော်ရေး ။
အမိမြန်မာပြည်အဖို့

Title: ဝါကျွတ်ကန်တော့ ပန်း
By: မင်းသုဝဏ်
မလာဖြစ်နိုင်ဘု
ဝါခေတ်တခါ ကုန်တော့
မီးရောင်စုံ ကျွတ်သီတင်း ကိုလ
ရင်တွင်း က ပူဆာဆာ ။
သူတကာ ကန်တော့ပွဲတွေနှင့်
ညီအစ်ကို မောင်နှမ်တွဲပါလို့
ရွာထဲမှာ လူရောင်ပြချိန်မို့
နေညိုမှာ မေအို တရှာလိမ့်
စာဆို လာလိုလှ သော်လည်း
မှန်း ဆရုံလာ ။
နတ်ညီနောင် စားဖိုကြားဆီက
မွန်းစာဆို ဘယ်ကို သွားတယ်လို့
လှေကားကို သူတို့ မေးပြန်တော့
ဆိုတေး သံမကြားတာဖြင့်
တဝါနှစ်ဝါသို့ လျားပေါလို့
လှေကားက အဖြေလာ
စာဆို မောင်ငယ်ပေါင်း ။
မိမြန်မာ
နေရပ်ကို ငါစွာလို့
တရပ်ရွာ တမြေခြားမှာလ
ဖဝါးယာဉ်သာ ပြုပါလို့
ရှာစုသည် နို့ချိုဖိုးပါပဲ
သည်တဝါ သည်တမိုးကိုတော့
ကြိုးစားကာ စာဆိုခဲလျှင်ဖြင့်
သုံးမကုန် ကန်တော့ပွဲရယ်နှင့်
ရွာထဲမှာ လူရောင်ပြနိုင်လိမ့်
သား စာဆို လူညိုလှကိုလ
လွမ်းရာ ခန်းသာဝဆီက
အပြန်ကို စရန်နှင့် တပေတော့
ဝေးက ပန်တောင်း ။

Title: ဂျနီဗားကန်ရိုး၌
By: မင်းသုဝဏ်
တောင်ခိုးနှင့်တိမ်၊ ရောယှက်လိမ်လျက်
တိမ်နှင့်တောင်ခိုး၊ တောင်ကို မိုး၍
မိုးကိုမ မြင်၊ ကန်ရေပြင်တွင်
ငွေသွင် တိမ်ရိပ် ကူးသတည်း ။

Title: ငါ့တာဝန်
By: မင်းသုဝဏ်
သူတည်းတယောက်၊ ကောင်းဖို့ ရောက်အောင်
စောင့်ရှောက်ဖို့ရန် ၊ ငါ့တာဝန်တည်း ။
ရွှေအိမ်နန်းနှင့် ၊ ကြငှန်းလည်းခံ
မတ်ပေါင်းရံလျက် ၊ ပျော်စံရိပ်ငြိမ်
စည်းစိမ်မကွာ၊ ငါချမ်းသာလည်း
သမုဒ္ဒရာ၊ ရေမျက်နှာထက်
ခဏတက်သည်၊ ရေပွက်ပမာ
တသက်လျာတည်း ။
ကြင်နာသနား ၊ သူ့အား မသတ်
ငါလျှင် လွှတ်အံ့
မလွတ် ကြမ္မာ၊ ရှေးကပါလည်း
သက်သာစေကြောင်း ၊ ငါဆုတောင်းအံ့
အပေါင်းများစွာ၊ သတ္တဝါတည်း ။
ရှိခိုးကော်ရော် ၊ ပူဇော်အကျွန်
ပန်လိုက်တုံအံ့
ခိုက်ကြုံ ကံဆက်၊ သံသာစက်နှိုက်
ကြိုက်လတ် စဉ်တွင် ၊ ကြင်ချစ်ခင်၍
အသင်နှင့်ငါ၊ သူတို့ပါလျှင်
ကျင့်ရာတရား ၊ ဝတ် မြောက်မြားကို
တပါးမကျန် ၊ ကျင့်သုံး ကြံအံ့
နက်ဖြန်မဝေး ၊ ချိန်ကလေးတွင်
သွေးလိမ့် အနိစ္စာ ၊ တို့ခန္ဓာတည်း ။

Title: နောက်ပိုး
By: မင်းသုဝဏ်
ပျိုလေ့အိမ် စုံစမ်းလို့
အုတ်လမ်း ခပ်သာသာ
ညနေတိုင်း လာ ။
တညခါ
လသာမှာ ကြုံကြိုက် ။
ပျိုလေ့အိမ် သည်ဟာလားတဲ့
စကား ဖြစ်ရုံ ပြောရှာရ
မောတုန်လို့ ဟိုက် ။

Title: မိခင်နှင့်ရင်သွေး
By: မင်းသုဝဏ်
ကြက်ဦးသံနှင့်၊ ပန်းနှယ် ပွင့်သား
မိခင့် သက်လျာ၊ နိုးသံ သာသည်
ကမ္ဘာလောက အေးမြမြ ။
အိပ်တန်း လှုံသော်
ပန်းငုံနှယ် ဗူး၊ မေ့သက်ဗူးကား
သီကျူးသံ ဆိတ် လရောင်ရိပ် ။
ကျောက်၍ ကန်၍ ၊ ဦးဖြင့် ဝှေ့လျက်
မွေးမေ့သည်းချာ ၊ နိုးပြန်ပါသော်
လိုရာ စမ်းသပ်၊ ပါးနှင့်အပ်၍
ပွင့်ချပ်ဖြူဖွေး ၊ ပန်းနှယ် ကွေးသည်
ပိုက်ထွေး ရင်ကြား မိခင်ထား ။

Title: လွှတ်ရက်မျှော်
By: မင်းသုဝဏ်
မဲမှောင် စိုစွတ်
ဝါမှ ကျွတ်၍
လွတ်ခဲ့ သည်ခါ
လွန်သာယာသည်
အာကာ လင်း ပွင့်ပြီတကား ။
ငါတမူကား
မိုက်မှောင်ကြားဝယ်
သွားလည်း မသာ
နေ မသာနှင့်
ဘယ်ခါလွတ်ရပါအံ့နည်း ။

Title: ဇာနည့်ထုံး
By: မင်းသုဝဏ်
လွတ်လပ်တော့ မည်၊ မြန်မာပြည်တည့်
ဇာနည်တို့ထုံး၊ ပိုက်ယူကျုံး၍
လက်ရုံး ကျန်းခက် လှစေမင်း။
လွတ်လပ်သောအခါ ၊ အိုမြန်မာတို့
ချူချာ နုန့်နဲ့ ၊ တအားနွဲ့ကို
ညှာငဲ့ ထောက်ထွေး၊ သားငယ် ထွေးသို့
ပြုရေး ညံ့သက် ကြစေမင်း ။

Title: သာရသံ
By: မင်းသုဝဏ်
ဒေါင်းပျို ထိုးဆွပ်၊ ဘယ်ညာခွပ်၍
လွတ်လပ်ရလေ၊ တို့ တတွေသည်
အိုးဝေ ကျေးဇူး ပါတကား ။
အိုးဝေ ကျေးဇူး၊ မထိမ်မြူးပဲ့
ခါဦး ကောဇော ၊ ဤအခါတွင်
သာဓု ခေါ်ကြ ပါကုန်လော့ ။
သာဓု သံလွင် ၊ သောတဆင်၍
အသင်ဒေါင်းငယ် ၊ မြန်မိမယ်ကို
သက်နှယ် စောင့်ရှောက် နိုင်စေသောဝ် ။

Title: ဤလယ်ကွင်း
By: မင်းသုဝဏ်
ရှမ်းပြည် ရှမ်းရွာ၊ တောင်ညိုပြာတို့
မြူလွှာ ချုံလွှမ်း ၊ နေခြည်ပန်းနှင့်
တင့်ဆန်းပါပေ သည်တကား ။
ရခိုင် ထားဝယ်၊ မြစ်ပင်လယ်လည်း
သွယ်သွယ် လှိုင်းလုံး၊ ယက်သံဖုံးလျက်
ရွှင်ပြုံးပါပေ သည်တကား ။
ဆောင်းလသဘင် နှင်းရွှင်ရွှင်၌
ရွှေစင်ဝါဝင်း၊ ဤလယ်ကွင်းမူ
ပျံ့သင်းကြွမွှေး ၊ ကောက်ရိတ် တေးနှင့်
ကြည်အေး သာချို၊ ချစ်ဖွယ်ပိုသည်
စာဆို ငယ်ပေါင်း ပေတကား ။

Title: အကြိုတော်
By: မင်းသုဝဏ်
ဥဩပမာ ၊ သင်္ကြန်ခါ၌
ကြည်သာ ချိုအေး ၊ မေတ္တာ တေးဖြင့်
ရှေ့ပြေး နှစ်ဦး ၊ ပုရစ်ဖူးကို
ရင့်ကျူး ခေါ်၏ ၊ ကြွပါလှည့် ။
ရေအေး ပမာ၊ သင်္ကြန်ခါ၌
ဧရာနှယ်ဖြိုး၊ မေတ္တာမိုးဖြင့်
ပွားတိုး ပျံကွန့်၊ နှစ်သစ် ညွန့်ကို
လောင်းသွန့်ခေါ်၏၊ ကြွပါလှည့် ။

Title: နှစ်ဦး
By: မင်းသုဝဏ်
ငုစပ် ငုရွှေ၊ ပင်ထက်ဝေလျက်
စုံခြေ မြိုင်ဦး ၊ မင်းလွင် မြူးသည်
တန်ခူး ရောက်ပြန်ခဲ့ပြီတကား ။
ပန်းဝတ် ပန်းလွှာ ၊ ခြွေဆွတ်ကာလျှင်
မြေမှာ ဖြန့်ဖြူး ၊ ဝန်းဝိုက်မြူးသည်
လေရူး နှောက်ပြန်ခဲ့ပြီတကား ။
လေပွေနှင့် ပန်း၊ ဆင်ယင်မြန်းလျက်
ရွှင်ကျန်းစေသော ၊ တေးသံနှော၍
ဥဩ ငှက်ညို၊ လွမ်းဖွယ် ဆိုသား
ရွယ်ပျိုတန်ခူး၊ ပုရစ်ဖူးသည်
နှစ်ဦး ပေါက်ပြန် ခဲ့ပြီတကား ။

Title: သန်းခေါင်၏ အရသာ
By: မင်းသုဝဏ်
နားပါး အူမျ၊ လူသံ တိတ်ဆိတ်
သန်းခေါင်ရိပ်သည်
စိတ်ဝိတက်ကို ပွားစေ၏ ။
မှောက်တုံ့လှန်တုံ၊ လှိမ့်ပြန် တုံနှင့်
အာရုံထွေပြား ၊ စိတ်ကစားသည်
များလျား ပွေလီ ရှုပ်သတည်း ။
လောဘထူပြော၊ စွယ်ငေါငေါနှင့်
ဒေါသ ခက်ကျိတ်၊ မောဟပိတ်သည့်
ဤစိတ် ဤကိုယ် ၊ နုပျိုပျိုကို
ငါဆို ဆုံးမ နှိမ်သတည်း ။
သူက တပြန် ၊ ငါတပြန်နှင့်
မှောက်လှန် ဦးစိုက်၊ လုံးသတ်ခိုက်တွင်
တိမ်တိုက် လျှပ်ရောင်၊ ဝင်းလက်ပြောင်က
ဤမှောင် လောက၊ ဆိတ်ငြိမ်ညတွင်
ငါ့စိတ် ငါ့ကိုယ် မြူး သတည်း ။

Title: အိုးဝေဆုတောင်း
By: မင်းသုဝဏ်
ဥဒေတယံ၊ ဂါထာသံဖြင့်
နေလျှံရှေ့ပြေး ၊ ရောင်နီအေးတွင်
ဖြူဖွေးကြယ်ပွင့် ၊ တံခွန်လွှင့်၍
ဒေါင်းမင်း ညွတ်မှ လွတ်ပြီတည်း ။
အိုးဝေ အိုးဝေ ၊ တွန်သံ ဝေ၍
မျှဝေခွဲခြမ်း ၊ ကမ္ဘာလွှမ်းအောင်
အေးချမ်း သီဆို နိုင်စေသောဝ် ။
ဤ လောကကို ၊ သာနုပျိုအောင်
စိမ်းစို ညိုမြ၊ မြီးဆံလှဖြင့်
က၍ ဖျော်ဖြေ နိုင်စေသောဝ် ။
ကိုယ့်နယ် ပိုင်နက်၊ ကိုယ့်စားကျက်လည်း
သူ့လက်အတွင်း ၊ မကျဆင်းပဲ
ရဲတင်းကြံ့ခိုင် ၊ စောင့်ရှောက်နိုင်အောင်
စိုးပိုင် အုပ်ချုပ် နိုင်စေသောဝ် ။

Title: ကုတို့ရှင်
By: မင်းသုဝဏ်
ဖခင်ခိုင်း၍
မုန်တိုင်း ဦးဝယ် ၊ လှေလူး လှော်ကာ
ဆန်တည့်ပါသည်
လေညာ ကုတို့ ဆိပ်ကမ်းသို့ ။
လေထန် မိုးထန်
လှေဦး လန်သော် ၊ ကျောက်ကန် ကြိုးပြီး
ပဲ့နိုင်စီးသည်
ပဲကြီး တွန့်သို့ ကျွန့်လက်တို့ ။
မီးထွန်းချိန်လောက်
အိမ်ပြန်ရောက်သော် ၊ နောက်ဖေး ချောင်တွင်း
မိခင် ကျင်းသည့် ၊ ထမင်းဖြူဖြူ
ဟင်း ပူပူကို ၊ ပိုက်စူနံကား
အကျွန် စားက
မိဖွား နှစ်မြို့ မျက်ရည်စို့ ။

Title: ပျဉ်းမငုတ်တို
By: မင်းသုဝဏ်
ဖုထစ် ရွတွ၊ ဠင်းတသို့
ပျဉ်းမ ငုတ်တို၊ သက်ကျားအိုသည်
ကုန်းမို ထက်တွင် တပင်တည်း ။
ခွဆုံ အကွေး၊ သစ်ခေါင်း ဆွေးလည်း
အဖေးတက်လာ ၊ အိုင်းအမာသို့
ကျယ်စွာ ဟက်ပက် ခြအိမ်ပျက် ။
ကုန်းမို ကမ်းပါး၊ မြေပတ်ကြားတွင်
စစ်သား ခမောက် ၊ ပိန်ခြောက်ခြောက်လည်း
စစ်ရောက် စခန်း လက်ပြညွှန်း ။
ထိုပင် ငုတ်တို၊ ပျဉ်းမ အိုသည်
စစ်ကိုလည်း ကြံ၊ ခြအုံလည်းဖြစ်
ဓါးထစ်လည်း ခံ၊ နေလျံလည်း တိုက်
လေပြင်း ခိုက်လျက် ၊ မငိုက် ဦးခေါင်း
နွေသစ်လောင်းသော်
ရွက်ဟောင်း ညှာကြွေ၊ ရွက်သစ်ဝေ၍
လေပြည် ထဲတွင် ၊ ငယ်ရုပ်ဆင်သည်
အသင် ယောက်ျားကောင်း တကား ။

Title: လေးဆယ်ပြည့် ဆုတောင်း
By: မင်းသုဝဏ်
ရောင်နီလည်း ကျွန်း၊ လင်းချိန်ယွန်း၍
နေဝန်းလည်း တက်၊ ထန်းဖျား ထက်မှ
မွန်းဖက်သို့ ချင်း ၊ ဤခါတွင်း၌
ကွေကွင်း ရမှု၊ အကြောင်းပြုသည့်
ရတု ကဗျာ ၊ အလွမ်းစာမှ
ငါလျှင် ကင်းခဲ့ရလေပြီ ။
မွန်းလတ် စည့်စည့်၊ ထွန်းရောင် ပြည့်လျက်
မွန်းတည့်ခေါင်ခေါင် ၊ မွန်းယိမ်း အောင်လျှင်
အောင်ရာ အောင်ကြောင်း၊ အောင်ပွဲကောင်းနှင့်
အောင်မောင်း သံသာ၊ ဧခြင်းစာဖြင့်
ငါလျှင် အောင်ရပါလို၏ ။
အနောက်သို့ တိမ်း၊ နေခြည်ငြိမ်း၍
ပွဲသိမ်း ချိန်တော်၊ နီးခါသော်၌
မှန်းမျှော် မှာကမ်း ၊ ပြာရီလမ်းတွင်
မလွမ်း မပူ ၊ အေးလူလူနှင့်
သန့်ဖြူ ကြည်စင် ၊ ယာဉ်လှညင်ကို
ပဲ့စင် ကြပ်မှူး ၊ မှာရပ်ကူးဖို့
သီကျူးကြပါ၊ ပျို့လင်္ကာဖြင့်
ငါလျှင် ကူးရ ပါလိုသောဝ် ။

Title: သူ့မျှော်ခင်း
By: မင်းသုဝဏ်
ဟိုစမ်း သည်ထောက်၊ ကြွက် လမ်းလျှောက်၍
ရေနောက် မှော်ကြား၊ မျှော့လျားလျားသည်
သည်းယားစဖွယ် မိုးကာလ ။
ပက်ကျိ တိုင်တက်၊ တီ လမ်းထွက်၍
တံစက်ကြောင်းတွင် ၊ ဖားအုံအင်သည်
ငြီးချင်စဖွယ် မိုးကာလ။
ဖွဲဆုပ်ကိုင်လျက်၊ ကြဲ၍ ပက်သို့
ညဖက် နေညို၊ ခြင်တပ် ပြိုသည်
ငိုချင်စဖွယ် မိုးကာလ ။
အိမ်ပြန် ယောက်ျား၊ လယ်သမားကား
ဖေ့ သားညီနောင် ၊ ထွန်ကို ဆောင်ခိုက်
နေရောင်ထဲတွင် ၊ ရွှေကိုမြင်သည်
လှေ့စင်ပေါ်မှ တဖွဲဖွဲ ။

Title: အာကသတ္တိ
By: မင်းသုဝဏ်
ခပန်း ခေါင်းတင်၊ ကြမ်းပြင် ကြောခင်း
စာတင်း ကတွတ်၊ နှုတ်မှ လွတ်၍
ခါးဝတ် လျှောပြေ၊ ဗလပွေနှင့်
ဖားဝေ ဦးဆံ၊ သန်းရှာခံသည်
မျက်ခွံ ပေတိ ပေမှေးနှင့် ။
ထိုသူမလျှင်
ခဏအတွင်း၊ အိမ်နီးချင်းနှင့်
အခြင်းများကာ၊ ဒေါမာန်ပါနှင့်
လှဲရာမှ ထ ၊ ထမီ မ၍
အာက ကြောက်ဖွယ်၊ နှုတ်ကြွယ်ကြွယ်နှင့်
လှယ်ကာ သစ်သစ်၊ ဆဲဆိုဟစ်သည်
ခုနှစ် အိမ်ကြား ရှစ်အိမ်ကြား ။

Title: အာဇာနည် အလေးပြု
By: မင်းသုဝဏ်
ငါတို့အတွက်၊ ကိုယ့်အသက်ကို
မကွက် မညှာ ၊ စွန့်ကြရှာသည်
ဇာနည်နွယ်ဘွား ၊ သူတို့အားလျှင်
ညွတ်တွား သမူ၊ အလေးပြု၍
သာဓုနုမော်၊ ကောင်းချီး ခေါ်သည်
ခြောက်ဖော် နတ်က ကြားစေသောဝ် ။

Title: ဒေါင်း မိခင်၏ စကားသုံးခွန်း
By: မင်းသုဝဏ်
နားဆို့ နှုတ်ပိတ်၊ မျက်စိမှိတ်သည်
အဟိတ်မပြား၊ ယုတ် တရားကို
မေ့သား မျက်ပျံ ၊ တိုက်ဖျက်နွံ၍
ဒေါင်းလံ လွှင့်နိုင်ပါစေသောဝ် ။
ကြီးနိုင် ငယ်ညဉ်း၊ ကိုယ်စိတ်ကျဉ်းအောင်
ငြိုးဖျဉ်း မုန်းထား၊ ယုတ်တရားကို
မေ့သား သက်နှံ၊ တိုက်ဖျက်နွံ၍
ဒေါင်းသံ ရင့်နိုင်ပါစေသောဝ် ။
မျက်နှာ ရွေးချယ် ၊ကြီးနှင့် ငယ်ဟု
လူဝယ် ခွဲခြား ၊ ယုတ်တရားကို
မေ့သား ညက်စံ ၊ တိုက်ဖျက်နွံ၍
ဒေါင်းပျံ ဝင့်နိုင်ပါစေသောဝ် ။

Title: သီတင်းကျွတ်
By: မင်းသုဝဏ်
တလွန့်လွန့်နှင့်
မီးညွှန့် ရောင်ရှင်၊ ယိမ်းပွဲဆင်သည်
ကောင်းကင် ကြယ်ပွင့် နှယ်တကား ။
တလှုပ်လှုပ်နှင့်
လူအုပ် ဧရာ၊ မီးကြည့်လာသည်
မြစ်မှာ ဗေဒါ နှယ်တကား။
ကြယ်ပွင့် ကြားတွင် ၊ ဗေဒါပင်တို့
ထွက်ဝင် တိုးဝှေ့ ၊ တရွေ့ရွေ့နှင့်
ကွေ့တုံ့ကောက်ချည်၊ သွားလေသည်ကား
ချာလည် လောက နှယ်တကား ။

Title: ဝေးကမျှော်
By: မင်းသုဝဏ်
ပြဉ်းမ ကြွေ၍
ဖြာဝေ စိန်ပန်း၊ သူတို့လန်းက
မျှော်မှန်းမိပါ၊ ကျောင်းရိပ်သာတည့် ။
တိမ်ညိုမှိုင်း၍
မုန်တိုင်းဆင်ကာ၊ စိန်ပန်းလွှာအို
လေမှာပျံဝဲ၊ ဘယ်ညာကြဲက
စိတ်ထဲ မြင်ယောင် ၊ ကျောင်းရိပ် ဆောင်တည့်။
မြင်ယောင် မျှော်ရင်း၊ ဝေးစခန်းက
လုပ်ငန်း ဝန်တာ၊ ပြီးသောခါဝယ်
ဆည်းဆာရီလဲ့ ၊ ငါပြန်ခဲ့၍
ကိုင်းနွဲ့ စိန်ပန်း၊ ပြဉ်းမနန်းတွင်
စခန်းချကာ၊ စက်ချင်ပါသည်
ရိပ်သာကျောင်းဝင်းဆီမှာတည်း ။

Title: ဒီချောင်းသံဝေ
By: မင်းသုဝဏ်
လတာ ကမ်းဆိပ်၊ လမုရိပ်၌
ချွေးသိပ် ထိုင်နေ၊ ငါရှုလေသည်
မြစ်ရေမှာလိုက် ဗေဒါပိုက် ။
မြစ်ကြောင်း ရေမီး ၊ ခွန်အားကြီးနှင့်
ခရီးအညာ ၊ ဆန်သောခါလျှင်
ဗေဒါဟန်ကျင်း၊ မြစ်လုံးချင်းမျှ
စစ်ခင်းသည်ယောင် ၊ မူရာဆောင်သည်
ယဉ်ဘောင်ထက်တွင် တကြွားကြွား ။
တာဝန်ပြီး၍
မြစ်ကြီး အကြေ၊ စုန်ဆင်းလေသော်
ဗေဒါ ဟန်ပြ၊ ရေထက်ကလျှင်
မြစ်မ ကျေးဇူး၊ သူထိမ်မြူသည်
ရေဦး ရေထ အခါတကား ။
ရေဆုတ် သက်သက်၊ ရေသေရက်ကြောင့်
ရေတက် ရေကျ ၊ အားပါးလျသော်
မြစ်မ ထောင့်ကွေး ၊ မြစ်ကမ်းဘေး၌
ခွေးပုပ် လူပုပ် ၊ မစင်ပုပ်နှင့်
မလှုပ် ရှက်သာ၊ ဝပ်ကြို ကာလျှင်
ဗေဒါဂုဏ်ညိုး၊ ချုံတောတိုးသည်
တန်ခိုး ပျောက်ကို လွှမ်းလျက်တည်း ။

Title: ပုဂံမြို့ သရပါ တံခါးသို့
By: မင်းသုဝဏ်
မြှားနှင့်လွှားနှင့်၊ လှံဓား ဝင့်၍
မင်းမင့် ဦးဆောင်း ၊ ရန်အပေါင်းကို
နှင်မောင်း ရာကား၊ သင်တံခါးတည့် ။
ကျိုင်းနှင့်သိုင်းနှင့်၊ ရွှေထီးဖွင့်၍
မင်းမာ သခင်၊ အောင်ပွဲရွှင်လျက်
ပြည်ဝင်ရာကား၊ သင်တံခါးတည့် ။
ဆွမ်းနှင့်ကွမ်းနှင့် ၊ ဆီမီးဆင့်၍
မင်းမင့် ခေါင်ထွတ်၊ စည်းခုံမြတ်သို့
ထွက်လတ်ရာကား၊ သင်တံခါးတည့် ။
ထီးသုဉ်း နန်းသုဉ်း
မြို့သုဉ်း သုည၊ သုဉ်း သုံးဝနှင့်
ကြုံရသည့်ပြင် ၊ သင့်ကိုယ်ပင်လျက်
မရှုပ် ဂုဏ်ညှိုး ၊ အထွတ်ကျိုး၍
မသိုးမနှယ် ၊ မျက်နှာငယ်လည်း
မဖွယ် လူ့ရွာ၊ ဖြစ်ခြင်းရာကို
ရဲစွာ ဆိုင်လျက် ၊ တည်ငြိမ်သက်သော်
တက်သည်မိုးမျှ၊ ငါ့မာနလည်း
လျှောကျ မြေဆီ၊ လက်အုပ်ချီသည့်
ခန္တီဝင်စား၊ ရှင်တံခါးတည့် ။

Title: အပြုံးနှင့်အငို
By: မင်းသုဝဏ်
ရွှေရည်ဝင်းမှည့် ၊ ကွင်းလုံးပြည့်လျက်
မျှော်ကြည့်လေရာ ၊ လေပြည်သာတွင်
သွယ်ဖြာ မဆုံး ၊ လှိုင်းအိဖုံးသည်
အပြုံးရစ်ဖွယ့် ပါတကား။
ချစ်ဖွယ့်အပြုံး ၊ လှိုင်းအိဖုံးသော်
တောသုံးထောင်မှ ၊ ကျေးညိုမြတို့
ဖိုမ မောင်မယ်၊ ခွန်းတုံ့လှယ်လျက်
နေဝယ်တောက်ညီး ၊ ရွှေရည်သီးကို
ဖျက်ဆီး သူတို့ နှောင့်သတည်း ။
လျှပ်စီး လောင်တောက် ၊ နုမြူပေါက်၍
ခြိမ်းခြောက် မုန်တိုင်း၊ ဒုံးပျံစိုင်းသော်
ရေလှိုင်း မောက်မို၊ မိုးလုံးညိုသည်
အငို ကြောက်ဖွယ့် ပါတကား ။
ကြောက်ဖွယ် အငို၊ မိုးလုံးညိုလည်း
တကိုယ် မတ်တတ်၊ ဗျိုင်းဖြူဆွတ်ကား
ကင်း ဝတ်တာကျ၊ ရဲသူရသို့
လွန်စွာ့ ကျယ်ခြင်း၊ ဤလယ်ကွင်းကို
ရဲကင်းသူလျှင် စောင့်သတည်း ။

Title: မေတ္တာသုတ်
By: မင်းသုဝဏ်
ဒေါသဖြစ်၍
ပူခြစ် လောင်တောက်၊ ငါစိတ် ဖေါက်သည်
မြွေဟောက် ပါးပျဉ်း နှယ်တကား ။
စာပေ နှီးနှော ၊ စကားပြောက
ဒေါသ ပြေခဲဘူး၏ သျှင့် ။
စာပေကြည့်လျက် ၊ ကြံလေ့ ကျက်က
အမျက် ပြေခဲ့ဘူး၏ သျှင့် ။
ဤတခါမူ
ပူသည် ဒေါသ ၊ ထသည် အမျက်
ထွက်သည် စိတ်ကျန်း၊ မနိုင်စွမ်း၍
အေးချမ်း မေတ္တာ၊ သုတ်ကို နာသော်
ပမာ တောက်ညီး ၊ တောင်ထက် မီးကို
မိုးကြီး ငြိမ်းသို့ ငြိမ်းသည်တည်း ။

Title: မိဖသက်လျာ
By: မင်းသုဝဏ်
ပြေစ ပုရစ်၊ ရွက်နုသစ်လို့
ကြင်ချစ်စဖွယ် ၊ သမီးငယ်သည်
သူ့မယ် ရင်ခွင် ထက်မှာတည်း ။
ပြုံးရယ် ရွှင်လန်း ၊ ပွင့်စပန်းသို့
နှုတ်ခွန်း ချိုချို ၊ သူဆက်လိုသည်
ရွှင်စိုကြည်လင် မျက်နှာတည်း ။
ဣဣ အဲ့အဲ့ ၊ တနွဲ့နွဲ့နှင့်
အိုဘဲ့ အလှ၊ ရှုမဝကား
မိဖ ဆွေကြင် သက်လျာတည်း ။

Title: ဧည့်သည်တော်
By: မင်းသုဝဏ်
နေရောင်ခြည်ထိုး ၊ လုပ်ငန်းမျိုးခိုက်
မိုးတိုး မတ်တပ်၊ သူလာရပ်၍
စပ်မိ စပ်ရာ၊ ပြောပြီးခါလျှင်
လာရာ ဝင်းဝ ၊ နေခြည်လှသို့
နှုတ်မျှ မဆက်၊ သူခွာထွက်ခဲ့ ။
အလုပ်ပါးမှ ၊ သတိရလျက်
ရွာမ ရှေ့နောက် ၊ ရွာ့တောင် မြောက်ကို
အိမ်ပေါက် အစေ့၊ ထွက်ဝင်၍လျှင်
တွေ့လို့ တွေ့ငြား ၊ ငါရှာသွားသည်
ကြိုကြား မကြွင်း၊ ရောက်တုံလျှင်းခဲ့ ။
ထန်းဖျားသာသာ ၊ ဈေးစည်ခါမို့
တွေ့ပါလိမ့်နိုး ၊ မျှော်ခေါ်ကိုးလျက်
တိုးကာ ဝှေ့ကာ ၊ လှည့်လည်ရှာလည်း
ဈေးသာကွဲ၍ ၊ ရှာမတွေ့ခဲ့ ။
လှည်းဆိပ် လှေဆိပ် ၊ ပြဉ်ညောင်ရိပ်နှင့်
ရွာထိပ် နတ်စင်၊ ရေအိုးစင်က
ရွာဝင် တံခါး ၊ မုန့်ဖိုးများလည်း
တပါး မလပ်၊ ခြေရာထပ်ခဲ့ ။
မြင်ယောင်လျက်သာ ၊ သူ့မျက်နှာတည့်
ကြားပါလျက်ပင် ၊ သူ့သံလွင်တည့်
သို့လျှင် တစေ၊ ငါရှာဖွေလည်း
အမွေ အစ၊ မတွေ့ရပဲ
ချမ်းမြ နေခြည်၊ နောက်သို့လည်းခဲ့ ။
မိုးသောက်ထလျှင် ၊ လုပ်ငန်းခွင်၌
ငါလျှင် စူးစိုက်၊ လုပ်ဆောင်ခိုက်ကို
စိုက်စိုက်ဝင်ကာ၊ ရောက်ပြန်လာ၍
ထွေရာလေးပါး ၊ သူပြောကြားလျက်
ထွက်သွားပြန်သည်၊ ဝင်းနေခြည်သို့ ။
သူ၏ သဘော၊ သူ့အကြောကို
သိသောခုခါ ၊ အိမ်ဦးမှာ၌
ကွမ်းယာ အသင့်၊ ဖျာ အသင့်နှင့်
စောင့်လင့် ကြိုတင် ၊ ငါပြင်ဆင်သည် ။

Title: သူ၏ တေး
By: မင်းသုဝဏ်
မီးစာလည်း ကုန်၊ ဆီလည်း ကုန်လည်း
မကုန်နိုင်သေး ၊ သူ၏ တေးကား
အတွေးကျယ်ဝန်း၊ အမျှင်တန်းလျက်
နိဒါန်း မျှသာ ခင်းသတည်း ။
သို့ကြောင့်ပြင်ဖက် ၊ လရောင်ထွက်၍
ဆက်လက် ကုံးစီ၊ သူလျှင် သိသော်
ရောင်နီ ပေါ်မှ ၊ နိဂုံးချလျက်
အစ သတ်နိုင် လျှင်းသတည်း ။
လရောင်တွင် မွှေး ၊ သူ၏ တေးကား
အေးသည့် လနှယ် ၊ မေတ္တာကြွယ်၍
ကျယ်သည် မိုးခန့် ၊ စိတ်ထားပြန့်လျက်
လူဝှန့်ခိုရာ ၊ ချမ်းရိပ်သာဖြင့်
ညိုပြာ ကြည်လဲ့ ဝင်းသတည်း ။

Title: အင်းလေးကန်
By: မင်းသုဝဏ်
တောင်ပတ်ဝန်း၍
မျှော်မှန်းလေရာ၊ စိမ်းလဲ့ပြာသည်
နန္ဒာကန်လော ၊ ငါတွေးတောခဲ့ ။
သစ္စာ မချွတ်၊ မေတ္တာ ဆွတ်၍
ညီညွတ် မျှတ၊ ဆက်ဆံကြသည်
ဓမ္မပါလော ၊ ငါတွေးတောခဲ့ ။
ထိုအင်း ထိုကန်၊ ထိုရပ်ဌာန်တွင်
ကြည်မွန် တရား ၊ ကျင့်ပွား များလျက်
ရှည်လျား သံသာ၊ တိုကြောင်းရှာမူ
သင့်ရာ သလော ၊ ငါတွေးတောခဲ့ ။
သို့တွေးတောလည်း
သံယောဇဉ်တပ် ၊ ငါ့မွေးရပ်သို့
ချဉ်းကပ်ရန်သာ ရှောင်ခဲ့ခွာသည်
ဘယ်ခါဆန္ဒ ပြည့်ပါအံ့ ။

Title: ဖျော်စရာ
By: မင်းသုဝဏ်
တမဲမဲလျှင်
ဝေပဲ ဝေနိုင် ဘိတော့သည် ။
တဖွဲ့ဖွဲ့လျှင်
စွေပဲ စွေနိုင် ဘိတော့သည် ။
သို့လျှင် တွေး၍
စိတ်လေး ပူဆာ၊ ညိုးလျခါ၌
သည်းချာရင်သွေး ၊ သမီးထွေးနှင့်
လူလေး ညီကို၊ ခန်းရိပ်ညိုမှ
ကြည်ချို စိတ်ဝမ်း ၊ ပြုံး ရယ်လန်းသော်
နေဝန်းပေါ်သို့ လင်း သည်တည်း ။

Title: နောင်တသံသရာ
By: မင်းသုဝဏ်
ကြံမိမှား၍
တရား နောင်တ၊ နေခြည်ပသို့
ရခဲ့သည်လည်း များခဲ့ပြီ ။
ဆိုမိမှား၍
တရား နောင်တ ၊ နေခြည်ပသို့
ရခဲ့သည်လည်း များ ခဲ့ပြီ ။
ပြုမိမှား၍
တရား နောင်တ၊ နေခြည်ပသို့
ရခဲ့သည်လည်း များခဲ့ပြီ ။
နောင်တကင်းရာ ၊ မြတ်ချမ်းသာကို
ငါလျှင် ဘယ်နံ့၊ ရပါအံ့ဟု
မျှော်ငုံ ခိုက်တွင် ၊ နေမင်းဝင်သည်
မှောင်တွင်စမ်း၍ လှမ်းရသော ။

Title: မိုးလင်းချိန်
By: မင်းသုဝဏ်
တုံးမောင်း ခေါက်၍
မိုးသောက်ခါဆီ ၊ နီးလေပြီဟု
ရောင်နီ မျှော်လျက် စောင့်မိသည်။
အဆိတ် အမိုက် ၊ နောက်ရောင်လိုက်သည်
အိပ်ငိုက် ပိုးသံ ၊ နားဆူညံတို့
သောက်ယံ ငှက်ကျေး ၊ သံစုံတေးတွင်
မှေး၍ မှိတ်ကြပြီတကား ။
ပင့်ကု ကွန်ပျက် ၊ မှောင်မှ ထွက်မည့်
နံနက် နေခြည်၊ ဝင်းကြည်ကြည်ကို
ဆီရည် ဆွတ်ဖျန်း၊ ရောင်စုံပန်းတို့
နှုတ်ခွန်း ဆက်ကြို ၊ သင်းနံ့ချိုသည်
ပဟိုရ် ရွမ်းကြပြီတကား ။
ကြယ်နီ ရှေ့ပြေး ၊ နေခြည်အေးလည်း
မှောင်မြေး ပယ်ချ၊ ထိုခဏ၌
မိုးဝ ကောင်းကင် ၊ လင်းတပ်ဆင်သည်
လူ့ခွင် နှိုးလှုပ်ရန်ပို့တည်း ။

Title: ယောက်ျား ဘသား
By: မင်းသုဝဏ်
မြောက်ပြန် လေဆိုး၊ သူကြီးစိုးလျက်
နှင်း မိုးစွေဖွဲ ၊ အချမ်း ကဲသည်
ရိုးထဲ ခြင်ဆီ ခိုက်ခဲ့ပြီ ။
ခိုက်ခိုက် တုန်၍
နှင်းမှုန်ဝဲကျ ၊ သောကာလ၌
ဒုက္ခမြင်ကျယ် ၊ လှိုင်းပင်လယ်တွင်
လောင်းငယ်တက်ရှင် ၊ နှင်းမမြင်သည်
သေလျှင် ကောင်းစွ သူတောင့်တ ။
သို့တောင့်တလည်း
အာက ယောက်ျား၊ ငါတကားဟု
ဘသား တင်းကာ ၊ လှော်ပဲ့ပါသော်
အာကာ ရှေ့ပြင်၊ ဒေါင်းနတ်ရှင်သည်
ကြယ်လင်ထွန်းပ ၊ လှေဦးမှလည်း
နိစ္စ အခံ ၊ ကြယ်ငယ်ရံ၍
ကြယ်ပျံ သောက်ရှုး၊ တံခွန်မြူးခဲ့
တက်မှူး မှန်မှန် ၊ လှော်ပဲ့ပြန်သော်
ယုဂန် ထိပ်မှ ၊ ခွာညိုမြသည်
သင်းပျ မွှေးညက် ၊ ခွန်းချိုဆက်၍
လှေတက် လောင်းမော် ၊ ပြုံးရွှင်ပျော်သည်
တေးကြော် တျာကျူး ပင်လယ်ကူး ။

Title: သူနာပြု ဘုရား
By: အမည်မသိ
ကိုယ်ရိပ် သဏ္ဍန် ၊ ညီအာနန်နှင့်
မြတ်မွန် ထွတ်ထား ၊ တို့ဘုရားသည်
တပါးသောခါ ၊ ဒေသစာဖြင့်
တိုက်တာလှည့်၍ ကြည့်သတည်း ။
ကျိုးသံ သဲသဲ ၊ ယင်မဲမဲနှင့်
ပြာမွဲ ညစ်ရောင် ၊ ကျောင်းတဆောင်ကို
ဘုန်းခေါင်ဘုရား ၊ ဝင်၍ သွားသော်
သနားစဖွယ် ၊ ကျောင်းအလယ်၌
ကျင်ငယ် ကျင်ကြီး ၊ တင်းကြမ်း စီးလျက်
ကိုယ်ထီး လျောင်းရှာ ၊ ထေရ်သူနာကို
မြတ်စွာ တွေ့ရပါသတည်း ။
အမိသည်သား ၊ ပြုသောလားသို့
ဘုရား မြတ်မွန် ၊ ညီ အာနန်ကို
ချိုးရန် ရေကောင်း ၊ ဆောင်ပါ တောင်းလျက်
သွန်းလောင် သုတ်သင် ၊ ပြီးစီးလျှင်မူ
ခေါင်းတွင်ဘုရား ၊ လက်တော်ထား၍
ညီဘွား ခြေက ၊ ပြိုင်တူ မလျက်
မြတ်လှနေရာ ၊ ညောင်စောင်းသာတွင်
ကောင်းစွာ အိပ်စေ တင်သတည်း ။

Title: ဖိုးမောင်လာပြီ
By: မင်းသုဝဏ်
မှိုင်းညို ညဉ့်ရိပ် ၊ လူခြေတိတ်၌
ရေဆိပ် အနား ၊ ရွာ တံခါးမှ
ဂုပ်ကျား ကျယ်လောင် ၊ ဆီးကြို ဟောင်သော်
ဖိုးမောင်လာပြီ ဆိုကြသည်။
ဟောင်သံ ရပ်၍
ထက်ကြမ်းပေါ်လာ ၊ အသံမှာကား
ညခါ ငါးထောင် ၊ မောင်ဖိုးမောင်သည်
ရွာတောင် ချောင်းက ပြန်ခဲ့ပြီ ။
ဖိုးမောင့်သံကြား ၊ ကင်းသမားက
တံခါးကြီးအောက် ၊ မလွယ်ပေါက်ကို
တယောက်ဝင်သာ ၊ ဖွင့်လိုက်ပါသော်
ယာတွင် အုပ်ဆောင်း ၊ ဝဲတက်ချောင်းနှင့်
ခါးစောင်း ကိုယ်ကိုင်း ၊ ငါးပလိုင်းကို
လွယ်သိုင်းပြီးလျှင် ၊ ရွာကိုဝင်သည်
လူပင် လေလား တစ္ဆေလား ။
တစ္ဆေ မကြောက် ၊ မြွေ မကြောက်ပဲ
တယောက်တည်း ပင် ၊ ညဉ့်မှောင်တွင်၌
သူလျှင် ငါးရှာ ၊ မကျွေးပါက
တို့ရွာသူသား၊ လူအများတို့
ငါးစို ငါးစိမ်း ငတ်ပေလိမ့် ။
ဆောင်းတည၌
ချမ်းမြ စိမ့်အေး ၊ လခြမ်း ကွေး၍
ရွာဘေး ကျီပျက် ၊ မှောင်နက်နက်မှ
ဇီးကွက်က အော် ၊ တောက်တဲ့ ကြော်စဉ်
ရွာပေါ် လှမ်းအောင် ၊ ဂုပ်ကျား ဟောင်သည်
ဖိုးမောင် လာချိန်ပါတကား ။
သို့ဖြစ်သော်ငြား ၊ ခါတပါးသို့
တံခါးဝင်လို ၊ သူမဆိုပဲ
မောင်းကို ထုပါ၊ လူစုပါဟေ့
ရွာကို ဘေးမှ ၊ ကာကွယ်ကြလော့
ဒမြ ငါ့အား ၊ ဖမ်း၍ထားဟု
စကားမဆုံး၊ ဟစ်အော်တုန်းတွင်
ဒိုင်း ဒုန်းဒိန်းသံ ၊ ရွာလုံး ညံ့သည်
ချောင်းယံမဲ့ထင် ထပ်သတည်း ။
ဖိုးမောင့် နိဂုံး ၊ ဤတွင် ဆုံးလည်း
ရွာလုံးစိတ်တွင် ၊ ဖိုးမောင် ဝင်၍
ပဲ့ထင်ထပ်ကာ ၊ ဟည်းလျက်ပါတည့်
ဘယ်ခါ မဆို၊ ဆီးလင့်ကြိုသို့
မှိုင်းညို ညဉ့်ရိပ်၊ လူခြေတိတ်၌
ဂုပ်ကျား ကျယ်လောင် ၊ ရမ်းရော်ဟောင်သော်
ဖိုးမောင် လာပြီ ဆိုဆဲပင် ။

Title: သူ့မှာတမ်း
By: မင်းသုဝဏ်
သူတို့အဆုတ် ၊ ထားခဲ့ မြှုပ်သည့်
ဗုံး ငုတ် တိုက်မှား ၊ မောင်ပြောက်ကျားကို
ရွာသား ရွာသူ ၊ မေးကြမြူသည်
အူအူ ယမ်းငွေ့ ထတုန်းတည်း ။
အမောင် ပြောက်ကျား ၊ ချစ်သူအားကို
ဘာများ မှာခဲ့လိုသနည်း ။
ငယ်က ကြင်မြတ် ၊ မိသက်မှတ်ကို
ခွင့်လွှတ်ခဲ့ကြောင်း ပြောပါလေ ။
အမောင်ပြောက်ကျား ၊ မိဖအားကို
ဘာများ မှာခဲ့လိုသနည်း ။
မွေးသည့် မိခင် ၊ မွေးဖခင်ကို
ဦးတင်ခဲ့ကြောင်း ပြောပါလေ ။
အမောင်ပြောက်ကျား ၊ တိုင်းပြည်အားကို
ဘာများ မှာခဲ့လိုသနည်း ။
ခရီးမတ်တတ်၊ လမ်းခုလတ်တွင်
ကိုယ်လွှတ် ရှောင်ခွာ ၊ ခွဲရပါ၍
အားနာခဲ့ကြောင်း ပြောပါလေ ။
ယမ်းငွေ့ အူအူ ၊ တလူလူနှင့်
မေးမြူကြတုန်း ၊ အနောက်ကုန်းတွင်
နေလုံးကွယ်လေပြီ တကား ။

Title: ငိုသံလေလား ၊ ရယ်သံလား
By: မင်းသုဝဏ်
မနေ့ညက ၊ ဇာတ်ပွဲက၍
ငြိမ်လှ ဆိတ်ဆိတ် ၊ ရွာလုံးတိတ်သည်
အိပ်မောကျလျက် ၊ နေ့ကြောင်တောင် ။
ခါးပန်းအုံး၍
တုံးလုံး အိပ်ပျော် ၊ သူ့ခေါင်းပေါ်ကို
နေကျော် ကျလာ ၊ သောအခါ၌
လွန့်ကာ ဖွင့်ကြည့် ၊ နေနည်း၏ဟု
ကိုယ်လှည့် ခါးမ၊ အိပ်ရာထသည်
ညက ပွဲရောက်မယ် စိတ်နောက် ။
ဆန်အိုးထဲတွင် ၊ ဆန်မမြင်သည်
ငိုခြင်းကြီးကို ငိုပါလော့ ။
ရေအိုးထဲတွင် ၊ ရေမမြင်သည်
ငိုချင်လှ၏ အိုအမိ ။
ငိုလော့ သမီး ၊ အိုသမီးငဲ့
ငိုခြင်းကြီးကို ငိုပါလော့ ။
မီးဖိုထဲတွင် ၊ မီးမမြင်သည်
ငိုချင်လှ၏ အိုအမိ ။
ငိုလော့ သမီး ၊ အိုသမီးငဲ့
ငိုခြင်းကြီးကို ငိုပါလော့ ။
မယ် စိတ်နောက်လည်း
အိမ်အောက်ကိုဆင်း၊ မောင်းကိုနင်းလျှင်
ဆန်ရင်း ဆန်ဖြူ ဖွေးလေသည် ။
မယ်စိတ်နောက်လည်း
ရွာပေါက်မှ ထွက် ၊ ရေကိုရွက်လျှင်
အိုးခွက်ရေကြည် အေးလေသည် ။
မယ်စိတ်နောက်လည်း
ထင်းပေါက်မီးတို့ ၊ ထင်းစရှို့လျှင်
မီးစို့ မီးလျှံ ကြွေးလေသည် ။
စားပွဲပေါ်တွင် ၊ ထမင်းမြင်သော်
ရယ်ချင်လှ၏ အို အမိ ။
ရယ်လော့ သမီး ၊ အိုသမီး ငဲ့
ရယ်ခြင်းကြီးကို ရယ်ပါလော့ ။
သူတို့ခင်းသည့်
အိမ်တွင်း ပြဇာတ် ၊ တခန်းရပ်လျှင်
ကွင်းစပ်ဆီမှ ၊ တရွရွနှင့်
ပတ်မ ညံညံ ၊ ဖိတ်ခေါ်ပြန်သည်
ငိုသံ လေလား ရယ်သံလား ။

Title: ပြည်ထောင်စု စေတနာ
By: မင်းသုဝဏ်
ထည် အကောင် တင်မပြသော်လဲ
ပြည်ထောင်မှာ ထင်ကရပါကွဲ့
အစဉ်လှပါဘဲ့ စေတနာ ။
ပမာပြုရမှာ ဖြင့်
ပြာနု ကြည်လင်တဲ့
အနည်ခင် ကန်ရေချမ်းလို
လန်းတဲ့ မျက်နှာ ။
ဝနာစုံ ထက်ဟို တောဆီက
အာရုဏ်မှာ မြွက်ချို ပြောပါတဲ့
ငှက်ညို ဩရယ်ကွဲ့ မြည်သံသာ
ပြည် မြန်မာရဲ့ နဂိုတေး ။
သူနွမ်းလျှင်
ကိုယ်နွမ်းသည် အတူထင်လို့
ကူချင် ညီချင်တဲ့စိတ်တွေနဲ့
မအိပ်မနေ ကြိုးကာပ
သယ်ပိုးသည် ဝါသနာက
ကမ္ဘာမှာ ထင်အရှားပါကွဲ့
တို့ညီကာ တို့ပြည်သာတို့မှာ
စားငတ်သူ ကျွေးရန်ဖို့
အား မပြတ်မွေး ။

Title: မင်းရဲကျော်စွာ
By: မင်းသုဝဏ်
လှံ ဓား ဂိုး ဝင်း ၊ စစ်မြေခင်းတွင်
ဆင်မြင်းရံလျက် ထိုနေ့က ။
နေပြည်ရှိရာ ၊ မျှော်ရှုကာလျှင်
အနာသည်းလည်း ၊ ခံသည်း ညည်းနှင့်
မသည်းမညူ ၊ ကိုယ်ကို ထူလျက်
ယာမူ ရွှေဓား ၊ ဝဲရွှေလွှား နှင့်
အားပြုမှီတင်း ၊ နေသည့်ခိုက် ။
ငါရှိပေလျက် ၊ ပြည်ကို ဝက်၍
နန်းထက် မင်းမူ ၊ ငါ၏ တူ ဟု
နိုင်သူမင်းက ဖိတ်ခေါ်သည် ။
ဘကြီးတော် ယဲ့ ၊ ကျေးဇူးငဲ့လည်း
တိုင်းပြည်မဲ့သူ မဟုတ်ပါတဲ့ ။
သမီးတော်နှင့် ၊ ဥကင် ဖွင့်၍
အသင့် မင်းမူ ၊ ငါ၏တူဟု
နိုင်သူ မင်းက ဖိတ်ခေါ်သည် ။
ဘကြီးတော် ယဲ့ ၊ ကျေးဇူး ငဲ့လည်း
မယား မဲ့သူ မဟုတ်ပါတဲ့ ။
သားတော် ရင်နှစ် ၊ သားရင်း စစ်သို့
ထီးလှစ် မင်းမူ ၊ ငါ၏တူဟု
နိုင်သူ မင်းက ဖိတ်ခေါ်သည် ။
ဘကြီးတော် ယဲ့ ၊ ကျေးဇူးငဲ့လည်း
ဖခင်မဲ့သူ မဟုတ်ပါတဲ့ ။
ငါ၏ထံမှောက် ၊ ဆေးဝါး သောက်၍
ထမြောက်ခါမှ ၊ ပြန်လေသူဟု
နိုင်သူ မင်းက ဖိတ်ခေါ်သည်။
ဘကြီးတော်ယဲ့ ၊ ကျေးဇူးငဲ့လည်း
သေခြင်းမဲ့သူ မဟုတ်ပါတဲ့ ။
လှံ ဓားကိုလှဲ ၊ စစ်မြေထဲ၌
မင်းရဲကျော်စွာ ၊ စေတီသာကို
ရာဇာဓိရာဇ ၊ ရေစက်ချလျက်
အမျှ ယူလေ ၊ သုံးကြိမ်ဝေသည်
မြိုင်ခြေ ဒလ တောကြီးတန်း ။

Title: အဖိုးညိုညို
By: မင်းသုဝဏ်
ကြေးစည် ထ၍
သာဓု ခေါ်ကာ ၊ သူရောက်လာလည်း
ဘယ်ရွာကလဲ ၊ မသဲကွဲခဲ့
ရွာထဲ လျှောက်ကာ ၊ ဆန်ခံပါလည်း
ဘယ်ငှာဖို့လဲ ၊ မသဲကွဲခဲ့
ရွာထဲမှခွာ ၊ ထွက်သွားပါလည်း
ဘယ်ရွာသို့လဲ ၊ မသဲကွဲခဲ့ ။
ဝတ်ဖြူစင်ကြယ် ၊ ပုတီး လွယ်လျက်
နွေဝယ်ရေချမ်း ၊ ပေးလှာကမ်းသို့
ချမ်းသာပါစေ၊ ကျန်းမာစေနှင့်
ကပ်ကြီးသုံးထွေ ၊ ကျော်ပါစေနှင့်
ပေးဝေ မေတ္တာ ၊ ပြုသွားပါသည့်
မမာသားတွက် ၊ ဆေးရှာထွက်သည့်
မိမျက်နှာမျိုး ၊ နွမ်းလျညိုးနှင့်
အဖိုးညိုညို ၊ သက်ကျားအိုကို
လူပျို ငါတို့မှတ်မပြု ။
ဟို တနေ့က ၊ ရွာဝင်ဝတွင်
ကြားရသည်မှာ ၊ နွားပျောက်ရှာရန်
ရွာကလူများ ၊ တောသို့သွားစဉ်
အသားညိုညို ၊ အဖိုးအိုသည်
ကုန်းမိုတလင်း ၊ မြေအခင်း၌
ကိုးနဝင်းခေါ် ၊ မြတ်ရှင်တော်ဟု
ကပ်ကျော် ဘုရား ၊ တည်ဆဲနားတွင်
အားလျား မှောက်လျက် ၊ သွေးအိုင်ပွက်ဖြင့်
ကျည်ချက် သင့်၍ ဆုံးသတဲ့ ။

Title: အို နှင်းဆီ
By: မင်းသုဝဏ်
နာမကျန်းသည့် အိုနှင်းဆီ ။
မုန်တိုင်း ထန်ခိုက် ၊ ညဉ့်၌ပျံသော
မှောင်ခို ပိုးသည်
နီ မောင်း ပျော်ရာ ၊ သင့်မွေ့ရာကို
ဖွေရှာ တွေ့ခဲ့ပါလေပြီ ။
တိတ်ခိုး မှောင်စွာ ၊ သူ့မေတ္တာသည်
သင်၏ အလှ၊ သင့်ဘဝကို
ဖြိုချ ဖျက်ဆီး နေလေပြီ ။

Title: မတ်မဟော်
By: မင်းသုဝဏ်
ဆေးနှင့် မွေးလည်း
ဆေးနှင့်မပျော် ၊ မတ် မဟော်သည်
ပြည်တော် သာကြောင်း လုပ်ခဲ့သည် ။

Title: သားချစ်ရင်ဒေါ်
By: မင်းသုဝဏ်
ရင် ဒေါ်သက်ထား ၊ မေ့သည်းကြား
ဘယ်များ ရောက်ခဲ့တယ် ။
နုပျိုဖွံ့ထွား ၊ မေ့ချစ်သား
ဘယ်များ ရောက်ခဲ့တယ် ။
စုံမြိုင်တခွင် ၊ လေးကိုတင်
သမင်လိုက်ယင်း ၊ ရောက်ခဲ့တယ် ။
ညောင်စောင်းကို ပြင် ၊ အိုမိခင်
ပန်းပင်နွမ်းလျ ၊ နားချင်လှ ။
ရင်ဒေါ်သက်ထား ၊ မေ့သည်းကြား
ဘူများ ညစာကျွေးလိုက်တယ် ။
နုပျိုဖွံ့ထွား ၊ မေ့ချစ်သား
ဘူများ ညစာကျွေးလိုက်တယ် ။
ပျော်ပျော်ပါးပါး ၊ နှစ်ယောက်သား
ရည်းစား ညစာကျွေးလိုက်တယ် ။
ညောင်စောင်းကို ပြင် ၊ အို မိခင်
ပန်းပင်နွမ်းလျ ၊ နားချင်လှ ။
ရင်ဒေါ် သက်ထား ၊ မေ့သည်းကြား
ဘာများ စားခဲ့တယ် ။
နုပျိုဖွံ့ထွား ၊ မေ့ချစ်သား
ဘာများ စားခဲ့တယ် ။
ငါးမြွေ ရေဆုတ် ၊ တစ် တစ် ခုတ်
ဟင်း ပြုတ်ရည်ချို စားခဲ့တယ် ။
ညောင်စောင်းကိုပြင် ၊ အိုမိခင်
ပန်းပင် နွမ်းလျ ၊ နားချင်လှ ။
ရင်ဒေါ် သက်ထား ၊ မေ့သည်းကြား
ခွေးများ ဘယ်မှာ ရှိကြတယ် ။
နုပျိုဖွံ့ထွား ၊ မေ့ချစ်သား
ခွေးများ ဘယ်မှာ ရှိကြတယ် ။
ဗိုက်ပူ နံကား ၊ ဖော ရောင်သွား
ခွေးများ သေလို့ ကုန်ပါတယ် ။
ညောင်စောင်းကို ပြင် ၊ အို မိခင်
ပန်းပင် နွမ်းလျ ၊ နားချင်လှ ။
ရင်ဒေါ်သက်ထား ၊ မေ့သည်းကြား
ဆိပ်စားမိခဲ့ပြီ ထင်တယ် ။
နုပျို ဖွံ့ထွား ၊ မေ့ချစ်သား
ဆိပ်စား မိခဲ့ပြီ ထင်တယ် ။
မွေးမေကြင်မြတ် ၊ သား သတ်မှတ်
ဆိပ်ခတ် ခံခဲ့ရပါတယ် ။
ညောင်စောင်းကို ပြင် ၊ အို မိခင်
ဝမ်း ရင်နာစွ ၊ နားချင်လှ ။

Title: မျက်ရည်တပေါက်
By: မင်းသုဝဏ်
ဤသို့နှင့်ပင် ၊ ကိုးမောင်း တင်၍
ဇာတ်စင် ပေါ်က ၊ သူဆို ကသည်
ကကွက် ခုနှစ်ထွေ ကြိုးမျိုးစုံ ။
ဆောင်းလည်း အိုက်အိုက် ၊ နွေ အိုက်အိုက်နှင့်
ပြိုက်ပြိုက်ကျ ချွေး ၊ သူမလေးခဲ့
နေရေး ပျက်လည်း သူ မဖြုန် ။
ဘဝဆည်းဆာ ၊ တညခါ ၌
လသာမီးအိမ်၊ လင်း ရောင်ထိန်တွင်
ဇာတ်အိမ်ကုတ်ကြမ်း ၊ ကန္တာလမ်း ဝယ်
စခန်းအချ ၊ ကားအချ၌
မိဖ မေတ္တာ ၊ ကရုဏာနှင့်
ရောကာပျံဝဲ ၊ ဇာတ်ရုံထဲတွင်
ကျောက်ခဲဩဘာ ငယ်ထိတ်ထက် ။
သဏ္ဍာန်လုပ်၍
သရုပ်ဆောင်ကာ ၊ သူကရာတွင်
ကျလာ မျက်ရည် ၊ ဝမ်းချောင်း သည်ကား
ထိုသည် ညက ၊ ဆည် မရအောင်
ကာသည် တပေါက် ၊ မျက်ရည် လောက်လျှင်
လောင်တောက် မပူပြင်း ပါတကား ။

Title: အိမ်မက်ထဲကရွာ
By: မင်းသုဝဏ်
အိမ်မက်ထဲတွင် ၊ ကျွန်ုပ်မြင်သည်
ကောင်းကင်အောက်က ရွာကလေး ။
သူ့ကာရန်သည်
ရိုးဟန်ရိုးရုပ် ၊ သိမ်ငယ်နုပ်လည်း
ငုတ်တုတ်မနေ ၊ သက်ဝင်ပေသည်
နေခြည်နမ်းသည့် နှင်းရည်စက် ။
ရွာဦးထိပ်က ၊ စေတီလှသည်
ဓမ္မရည်ညွှန်း၊ ထုံးသင်္ကန်းနှင့် ။
ကြေးစည်သာယာ ၊ ဆွမ်းဟစ်ကာလျှင်
ကြွလာရဟန်း ၊ ရွာသူ့ပန်းလည်း
ခြေလှမ်း ရေလျက်၊ ရွာမှ ထွက်ခဲ့ ။
ကျည်းသား တောက်ကာ၊ ထွေခင်းကာနှင့်
ကျောင်းမှာ စာကျက် ၊ ရွာ့အသက်သည်
ရှင်လျက် သန်လျက် ၊ တိုးပွားလျက် ။
ယောက်ျား ဘသား၊ ရွာသားများကား
တောသွား သစ်ခုတ် ၊ ခြံလုပ် ပေါင်းသင်
လုပ်ငန်းဝင်၍
ဖိုတွင် ရှင်မ ၊ ချက်ပြုတ်ရသည်
အိမ်ဝဟင်းလင်း ၊ မျှော်စောင့်ယင်း ။
နှင်းရည်စက်သည်
လက်လက် လင်းလင်း ၊ နေခြည်တွင်း၌
ဝင်းဝင်း တောက်ကာ ၊ ဒေါင်းမြီးဖြာခိုက်
ရွာဝင်တံခါး ၊ စည်းရိုးကြားမှ
ခုန်လွှား ပျံတက် ၊ ခြံတန်းထက်တွင်
အိမ်ကြက်ဖကြီး ၊ မိုးမျှော်ပြီးသော်
အောက်အီး တွန်ကာ ၊ ကျွေးကြော်ရာတွင်
ငါလျှင် နိုး၍ ၊ ငါ၏ရှေ့၌
ချမ်းမြေ့ မြင်ကွင်း၊ နှင်းမြူတွင်းသို့
ဖေါက်ထွင်း ပျောက်ကွယ်သွားသတည်း ။

Title: ရွာလိုရွာလော့ မိုးနတ်သား
By: မင်းသုဝဏ်
ဓနိယနွားကျောင်းသားဆို၏
ငါသည်
ထမင်းချက်ပြီးပြီ။
ဤမဟီ မြစ်ကမ်းပါး၌
အပေါင်းအသင်းတို့နှင့်
ငါနေ၏။
တင်းကုပ်ကို မိုးပြီးပြီ ။
ရွာလို ရွာလော့ မိုးနတ်သား
ဘုရားသခင် ဆိုတော်မူ၏
ငါ့တွင်
အမျက်မရှိ
ငြောင့်တံသင်းလည်း ကင်း၏ ။
ဤ မဟီမြစ်ကမ်းပါး၌
တညတာမျှ ငါနေသည် ။
ငါ့တင်းကုပ်သည်
အမိုးဟင်းလင်း ဖြစ်၏ ။
ဓနိယနွားကျောင်းသား ဆို၏
ငါသည်
ကိုယ်ပိုင်အလုပ်ဖြင့်
အသက်မွေး၏ ။
ငါ့သားသမီးတို့သည်
ငါနှင့်အတူ နေကြ၏ ။
ကျန်းမာသန်စွမ်းကြ၏ ။
သူတို့အကြောင်း
မကောင်းသတင်း ငါမကြားရ ၊
ရွာလိုရွာလော့ မိုးနတ်သား ။
ဘုရားသခင် ဆိုတော်မူ၏
ငါသည်
သုခစား မဟုတ် ။
ရအပ်သော အစွမ်းဖြင့်
ခပ်သိမ်းသော လောကတွင်
ငါလှည့်လည်၏ ။
ငါ့အဖို့
အခကြေးငွေ မလိုတော့ ။
ရွာလိုရွာလော့ မိုးနတ်သား ။
ဓနိယ နွားကျောင်းသား ဆို၏
ငါ့မှာ
နွားသိုးပေါက်များ ရှိ၏ ။
နို့စို့ နွားငယ်များ ရှိ၏ ။
ဇီးနှင့် နွားမများလည်း ရှိ၏ ။
ရှေ့ဆောင် လမ်းပြ
နွားလား ဥဿဘလည်း ရှိ၏ ။
ရွာလိုရွာလော့ မိုး နတ်သား ။
ဘုရားသခင် ဆိုတော်မူ၏
ငါ့မှာ
နွားသိုးပေါက်များ မရှိ ။
နို့စို့ နွားငယ်များ မရှိ ။
နွားမျိုး မပြတ်အောင်
ဇီးရှိသော နွားမများလည်း မရှိ ။
ရှေ့ဆောင်လမ်းပြ
နွားလား ဥဿဘလည်း မရှိ ။
ရွာလို ရွာလော့ မိုးနတ်သား ။
ဓနိယ နွားကျောင်းသားဆို၏
ချည်တိုင် ငုတ်တို့ကို
ခိုင်မြဲစွာ စိုက်ပြီးပြီ ။
ဖြူဆံမြက်ကြိုးသစ်တို့ကို
ကောင်းစွာ ကျစ်ပြီးပြီ ။
ကြိုးသစ်တို့ကို နွားငယ်တို့သည်လည်း
မဖြတ်နိုင်ကုန် ။
ရွာလို ရွာလော့ မိုးနတ်သား ။
ဘုရားသခင် ဆိုတော်မူ၏
နှောင်ကြိုးကို ဖြတ်၍
လွတ်မြောက်သော ဆင်ကဲ့သို့
နွယ်ကြိုးကို ဖြတ်၍
လွတ်မြောက်သော ဆင်ကဲ့သို့
ပဋိသန္ဓေနေခြင်းမှ
ငါ လွတ်မြောက်ပြီ ။
ရွာလို ရွာလော့ မိုးနတ်သား ။
ထိုခဏ၌
ကုန်းကို၎င်း ကျင်းကို၎င်း
ပြည့်လျှမ်း စေလျက်
မိုးကြီး သည်းစွာ ရွာ၏ ။
မိုးသံကြားသောအခါ
ဓနိယသည် ဤစကားကို ဆို၏ ။
ဘုရားသခင်ကို ဖူးမြင်ရ၍
ငါတို့အဖို့ ကျေးဇူးများစွ။
မျက်စိသခင် ကျေးဇူးရှင် ။
အသျှင်ဘုရားကို ကိုးကွယ်ရာဟူ၍
ကျွန်ုပ်တို့ ဆည်းကပ်ကြပါ၏ ။
မုနိသနင်း ရဟန်း မင်း
အသျှင်ဘုရားသည် ကျွန်ုပ်တို့၏
ဆရာ ပြခ်တော် မူပါလော့ ။
ကျွန်ုပ်တို့ လင်မယားသည်
အသျှင်ဘုရား ထံတော်ပါး၌
မြတ်သော အကျင့်ကို ကျင့်လိုကြပါ၏ ။
တဖက်ကမ်းသို့ ကူး မြောက်ကာ
ဆင်းရဲ၏ အဆုံးကို
ပြုလိုကြပါကုန်၏ ဘုရား ။

Title: တို့မလေး
By: မင်းသုဝဏ်
အိမ်ခေါင်မိုးမှာ၊ သူ ထိုးလာသည်
ပေလွှာ စာချပ်၊ အဝေးရပ်က
ဆံပြတ်မောင် ရေး၊ အလွမ်းတေးကို
မလေး ဖတ်နိုင်ခဲ့ဖူးပြီ ။
ရွှေဝသို့ သွား၊ ချစ်သူ အားလျှင်
မှာကြားပို့လေ ၊ လွမ်းစာခွေဟု
မပြေ မလှ၊ နွဲ့လျလျနှင့်
မိန်းမ လက်ရေး ၊ ငယ် သေးသေးကို
မလေး ခြစ်နိုင်ခဲ့ဖူးပြီ ။
သို့ပင် ဖြစ်လည်း
ချစ်သူနှင့်ဝေး ၊ တို့မလေးကား
ရေးလည်း မတတ်၊ ဖတ် မတတ်နှင့်
စာငတ် ပေငတ်၊ အသိငတ်သည်
မတ်တတ် ခြောက်သည့် သစ်ပင်လို ။
ကံထောက်မ၍ ၊ ဤ ယနေ့မူ
နွေငွေ လျပ်လျပ် ၊ ပူ စပ်စပ်တွင်
ထန်း ပလပ်ရိပ် ၊ တမာ ရိပ်၌
ချစ်ရိပ် ခိုဝင် ၊ စာကိုသင်သော်
မပင် မပန်း ၊ အမြင်ဆန်းသည်
မျက်ကန်း မလေး မြင်လေပြီ ။

Title: ကျေးလက်က သူတို့
By: မင်းသုဝဏ်
နေပင် မြင့်လည်း
မရင့်သေးသည် ၊ ချိုထန်း ရည်ကို
သောက်သည် ငါတို့ တကျိုက် နှစ်ကျိုက် ။
သူတို့ ကျွေးကြ
ကျေးလက် ဟင်းလျာ ၊ အဖြာဖြာသည်
ရင်မှာ ဆို့အောင် စုံလှသည် ။
ဆွေမျိုး တွေသို့
မမေ့စရာ၊ လွန်ပျူငှာသည်
ရပ်ရွာ မွဲလည်း စိတ်မခွဲ ။
သူတို့အကြောင်း ၊ ဒို့အကြောင်းနှင့်
မြို့ကြောင်း ရွာကြောင်း ၊ အကြောင်း ကြောင်းကို
သောင်း ပြောင်း ထွေလာ ၊ ပြောချင်ရှာ၍
နေပါဦးလား သူတို့တား ။
သို့ပင် ဖြစ်လည်း
မစစ် လက်ရေ ၊ ခဏနေပြီး
ဝေဝေ မင်းလွင် ၊နေပူပြင်ကို
အလျင် ကျော်လွှား၊ ငါတို့သွားရန်
စကားကောင်းတုန်း ပြတ်ခဲ့ရ ။
ငါတို့ခရီး ၊ ပန်းတကြီးကား
လှမ်းပြီး လှမ်းရန် ကျန်သေးသည်။

Title: သာဓု နှင့် သာလု
By: မင်းသုဝဏ်
တနေ့သနှိုက်
ဘုရားထံမှာ ၊ မဟဝါ
ဘာဆုတွေများ ၊ တောင်းခဲ့သလဲ ။
ကျမ ရင်သွေး၊ လူကလေးသည်
စာမေးပွဲမှာ ၊ ဒီများစွာ
ရပါစေကြောင်း၊ ကျွန် ဆုတောင်းခဲ့ ။
ရပါစေဗျာ ၊ မဟဝါ
ခေါ်ပါတယ်ဗျာ ၊ သာဓု သာဓု ။
နောက် တနေ့သနှိုက်
ဘုရားထံ မှာ ၊ မဟဝါ
ဘာဆုတွေများ တောင်းခဲ့သလဲ ။
ကျမ မျက်ရှု ၊ သားရွှေဥသည်
ယခု ဖြေဆဲ ၊ စာမေးပွဲ၌
ထူးကဲ အောင်ကာ ၊ ကျောင်းဖွင့်ခါ၌
ပညာသင်ဆု ၊ ရစေမှုတွက်
တောင်းဆု ပန်ခဲ့ပါသည်ရှင် ။
ရပါစေဗျာ ၊ မဟဝါ
ခေါ်ပါတယ်ဗျာ ၊ သာဓု သာဓု ။
ထို့နောက် တနေ့သနှိုက်
ဘုရားထံမှာ ၊ မဟဝါ
ဘာဆုတွေများ တောင်းခဲ့သလဲ ။
အညာမြေမှာ ၊ ဆူးလေစူး၍
ဖွေး ပေါက်မည်၊ စိုးလှသည်ကြောင့်
ရေကြည် ချမ်းမြ ၊ သား ရွှေစကို
အ သုံးလုံးမှာ ၊ မပါစေကြောင်း
ကျွန်ဆုတောင်းသည်
အောင်း ဒူရေ ဒူရေ သွား ဟုံဟုံ ။
ရပါစေဗျာ ၊ မဟဝါ
ခေါ်ပါတယ်ဗျာ ၊ သာလု သာလု ။

Title: မမြင်ရသော တေးသံ
By: မင်းသုဝဏ်
အလွမ်းသယ်၍
အမယ် ငါ့ကို စကားဆိုသော်
ငါလိုလောက လူမရှိဟု ။
ထင်ခဲ့ဘူးသည်
ရူးတုန်း မိုက်တုန်း
ဖုံးတုန်း လုံးတုန်း
တန်ဆောင်မုန်းက ဖြစ်ပါသည်။
ရိုးပြတ်ဘဝ ၊ တန်လျှပ်ကြွသော်
ပါးစပ် လောက ၊ လျှာလောကသည်
မိကျောင်းဘဝ ၊ လိပ်ဘဝသို့
လင်းတ ဝဲသည့် လွင်တီး ခေါင်တွင် ။
မမြင်ရလည်း
မိုးဝ လွင့်ပျံ ၊ မိုးဆွေသံကား
နေလျံ ကျက်ကျက် ၊ မြေအက်အက်ကို
မမက် မမော
ရိုးပြတ် တောအား ၊ ချိုသော တေးဖြင့်
ငြိမ်းအေးစဖွယ် သွန်းလောင်းလျက် ။

Title: မိခင်သို့
By: မင်းသုဝဏ်
ငါ၏အမိ ၊ ငါ့ဇာတိကို
သတိရခါ ၊ ငါဝမ်းသာသည်
ဝမ်းသာလျက်လည်း ၊ ငါဝမ်းနည်းခဲ့ ။
ယခုအခါ
ငါ၏ဝလုံး ၊ အ သုံးလုံးတို့
ရပ်လုံး ရွာလုံး၊ တနယ်လုံးကို
လွှမ်းဖုံးတော့မည် ၊ ကြားရသည်တွင်
ငါ့ရင် ပွင့်လင်း ၊ ငါ့မိရင်း၏
ချစ်ခြင်း မေတ္တာ ၊ ကရုဏာအား
သည်ခါ တုံ့ပြန် ရတော့မည် ။
ဤသို့ တွေး၍
စိတ်အေး ချမ်းမြ၊ သောခဏ၌
ငါ့လက်အစုံ ၊ ထိပ်ထက် ရုံသည်
ရိပ်မြုံသာဆုံး ၊ ကွမ်းခြံကုန်းသို့ ။

Title: ကြင်နာမှု
By: မင်းသုဝဏ်
ငါ့မျက်ရည်
ဆဲသည်ကိုလည်း သူမှုခဲ ။
ငါ့မျက်ရည်
ဆိုသည်ကိုလည်း သူမှုခဲ ။
ငါ့မျက်ရည်
နင်းသည်ကိုလည်း သူမှုခဲ့ ။
ငါ့မျက်ရည်
နှိမ်သည်ကိုလည်း သူမှုခဲ့ ။
ခုတခါမူ
ငဲ့ညှာ ထောက်ရှု၊ ကြင်နာမှုကြောင့်
ဥကာ လည်ကာ ၊ ဝိုင်းကာ လာသည်
ငါ့မှာ အံကြိတ်ထားရ၏ ။

Title: သံဃောဇဉ်
By: မင်းသုဝဏ်
နွေနှောင်း နံနက် ၊ လမ်းလျှောက်ထွက်စဉ်
ကျောင်းဖက် ရောက်ခဲ့ပါသတည်း ။
အမှတ်မဲ့ပင် ၊ ခရီးတွင်အောင်
ငါလျှင် သုတ်သုတ် ခြေလှမ်းခဲ့ ။
ထိုခဏဝယ် ၊ တောအုပ်ကွယ်မှ
သူငယ်ဥဩ ၊ ငှက်ဥဩတို့
ဥဩ သံပြိုင်၊ တွန်သံ မြိုင်သော်
မခိုင် ငါ့စိတ်၊ စီး ယိုဖိတ်လျက်
အတိတ် ဇာစင် ၊ ရေးရေး မြင်သည်
ရွှင်ဖွယ် ပျော်ဖွယ် ၊ ဝမ်းနည်းဖွယ်နှင့်
ဖွယ်အထပ်ထပ် ၊ ရုပ်လွှာချပ်တို့
ဖြတ်ဖြတ်ပေါ်ကာ၊ ဖမ်းစားပါ၍
ငါဟု အံခဲ ၊ မှော်ကို ခွဲသည်
ကန်ထဲ ကျွဲကူး ပမာတည်း ။

Title: အင်တာနက်သူငယ်ချင်း
By: ဗီးနပ်(စ်)
Hiနဲ့ အစချီလို့နှုတ်ဆက် ...
လူချင်းမမြင်ဖူးကြပေမယ့် ...
ခင်မင်ခြင်းက အပြည့်အနှက် ...
သံယောဇဉ်ဆိုတဲ့စကားလုံးနဲ့ ...
ဆန်းပြားတဲ့ဒိုင်ယာလော့တွေ ...
အဲဒီရဲ့... နောက်ကွယ်မှာတော့
မာယာနဲ့ပြက်ရယ်ပြုမှုတွေ ...
ပျော်ရွှင်စရာပါရောထွေးနေလို့ ...
တစ်နေ့မထိုင်ရ မနေနိုင်တဲ့ ...
Internet Access လေ ။

Title: ကဗျာဆန်ဆန်နာမည်လေး
By: ဗီးနပ်(စ်)
သူ့မျက်နှာ မမြင်ရပေမယ့် ...
သူ့ရဲ့ ... ရင်ခုန်သံတွေ
သူ့ရဲ့ ... ဖွင့်ဆိုချက်တွေ
သူ့ရဲ့ ... Idea တွေ
သူ့ရဲ့ ... Flow တွေ
သူ့ရဲ့ ... Message တွေ
အားလုံးက ... တို့အတွက်ကြည်နူးစရာ
ကဗျာဆန်ဆန်နာမည်ပေးလိုက်မယ်
တို့နှစ်ယောက်ရဲ့ ... CHATကမ္ဘာ။

Title: ခွင့်လွှတ်ဖို့ သိပ်ခက်ခဲ
By: ဗီးနပ်(စ်)
ရိုးသားစွာဖွင့်ဟလို့ ...
အချက်တစ်ချက်ကို ...
ပွင့်လင်းစွာ ဝန်ခံချင်တယ် ။
Rဇာနည်ဆိုခဲ့တဲ့သီချင်းက ...
"ခွင့်ပြုတယ်၊ ခွင့်လွှတ်တယ်"
ငါကိုယ်တိုင်ကတော့ ...
ရက်စက်ရိုင်းစိုင်းခဲ့တဲ့နင့်ကို ...
သံပေတံနဲ့ရိုက်ပစ်ချင်တယ် ...
အက်ဆစ်နဲ့တို့လိုက်ချင်တယ် ... ။

Title: အင်တာနက်သတင်းထူးလေး
By: ဗီးနပ်(စ်)
ချစ်ခြင်းမေတ္တာမိုးစက်များ
သွန်ဖြိုးစွေရွာသွန်းနေသည့် ...
နှလုံးသား၏ရပ်ဝန်းအတွက်
ခံစားကြော်ငြာချက်တစ်ခုအား ...
အင်တာနက်မှထုတ်ပြန်လိုက်သည် ။
မေတ္တာအစစ်ချစ်တတ်သူများ ...
သစ္စာစစ်မှန်မဖောက်ပြားသူများ ...
မိုးရွာနေခိုက် မိုးရေခံဖို့ ...
မေတ္တာရေတံလျောက်ဖြင့် ...
ဝင်ရောက် ဖြည့်ခံကြပါရန် ။

Title: ဝမ်နင်လေးကြိုပေးပါ
By: ဗီးနပ်(စ်)
ကိုယ်သိပ်သိပ်ချစ်တဲ့ ...
မင်းတစ်ယောက်ဆီမှာသာ ...
ရှားရှားပါးပါးရှာဖွေတွေ့နိုင်တဲ့ ...
ဂန္တဝင်မြတ်နိုးခြင်းများနဲ့ ...
တော်ဝင်နူးညံ့ကြင်နာခြင်း ၊
အစားထိုးလို့မရနိုင်သလို ...
အသစ်ရှာဖို့မဖြစ်နိုင်သမို့ ၊
ချစ်သူရေ ... မချစ်နိုင်လို့
ပစ်ခွာမုန်းတော့မယ်ဆိုရင် ...
" ဝမ်နင် " တစ်လကြိုပေးနော် ။

Title: မသိချင်ယောင်ဆောင်သူရေ
By: ဗီးနပ်(စ်)
တို့နှလုံးသားထဲက ...
အချစ်ပင်ဆူးတစ်နွယ် ...
မင်းနှလုံးသားထဲထိ ...
ပိုင်ရှင်မသိအောင်ခိုးဝင် ...
အချစ်ဆူးလေးချိတ်မိနေပြီ ။
ဘာလဲကွယ် ...
မသိချင်ယောင်ဆောင်နေတာလား ။
အဟား ... အချိန်နှောင်းသွားပြီဟေ့ ၊
သန်စွမ်းသန့်စင်အချစ်သစ်ပင်က ...
မင်းရဲ့ရင်ထဲမှာ ... ရှင်သန်နေပြီနော် ။

Title: သံသယဖြစ်ခွင့် လုံးဝမရှိ
By: ဗီးနပ်(စ်)
ချစ်သူရေ ... မင်းအနေနဲ့
လမင်းလေးမှာ ကိုယ်ပိုင်အလင်းမရှိတာ ...
သံသယဖြစ်ချင် ဖြစ်ခွင့်ရှိတယ် ။
နေမင်းကြီး အချိန်ပြည့်ရွေ့လျားနေတာ ...
သံသယဖြစ်ချင် ဖြစ်ခွင့်ရှိတယ် ။
တစ်ခုတော့ ... သေချမှတ်ထား
ကိုယ်ကမင်းကိုသိပ်ချစ်တာ ...
သံသယဖြစ်ခွင့် ... လုံးဝမရှိ ။

Title: အားလုံးက ... အူခြာခြာ
By: ဗီးနပ်(စ်)
ချစ်သူ ... မင်းမရှိတဲ့အခါ
နေမင်းကြီးကအူခြာခြာ ...
အလင်းရောင်ထွက်မလာ ။
လမင်းလေးကအူခြာခြာ ...
တစ်ခြမ်းပဲကြီးပုံမလာ ။
ငှက်လေးတွေကအူခြာခြာ ...
တေးသီချင်းမဆိုကြပါ ။
အရာရာအားလုံးအဓိပ္ပါယ်မဲ့ ...
အချည်းနှီးနဲ့ဖြစ်နေလိုက်တာ ...
အဲဒါ ... အဲဒါ ... ငါ့ရဲ့ကမ္ဘာ ။

Title: အပြောင်းအလဲမရှိနိုင်
By: ဗီးနပ်(စ်)
အသက်ရှင်နေသမျှ ...
ကိုယ့်ရဲ့နှလုံးသားက ...
တခြားလူတစ်ယောက် ...
ဘယ်တော့မှ ... ပြောင်းချစ်မှာမဟုတ် ။
ဘယ်လိုရဲရင့်လို့ ... ဘယ်လောက်ချမ်းသာနေ ၊
အရည်အချင်းနဲ့ အရည်အသွေးမလို ။
ကိုယ်ရွေးချယ်ပြီးပြီပဲလေ ...
နောက်တစ်ယောက်ဆိုတာက ...
ကိုယ့်ဘဝအတွက် မလိုအပ် ။

Title: တို့အချစ်က ... ဒီလိုမျိုးနော်
By: ဗီးနပ်(စ်)
ကိုယ့်နှလုံးသားဟာ ...
ထိရှရုံနဲ့ပွန်းပဲ့သွားတတ်တဲ့ ...
ပန်းနုဖတ်ကလေးတစ်ပွင့်လို ...
သိပ်ကိုနူးညံ့သိမ်မွေ့လှပေမယ့် ...
အဲဒီနှလုံးသားနုနုလေးက ...
တစိမ့်စိမ့်ထွက်အံကျလာတဲ့ ...
ချစ်ခြင်းစွမ်းအားတွေကတော့ ...
သံမဏိတံတိုင်းကြီးတွေနဲ့ ...
ဟန့်တားဆီးလို့မရနိုင်အောင် ...
သိပ်ကို ... သန်စွမ်းခိုင်မာတယ်နော် ။

Title: အချစ်စစ်ရဲ့စာမျက်နှာ
By: ဗီးနပ်(စ်)
အချစ်ရဲ့စာမျက်နှာမှာ ...
တစ်ဦးနဲ့တစ်ဦးကြည့်နေရင်း ...
ပျော်ရွှင်မှုတွေ ပေါက်ဖွားတယ် ။
တစ်ဦးကိုတစ်ဦးကြင်နာနိုင်ဖို့ ...
စိတ်ထဲမှာ အမြဲတွေးနေတယ် ။
ခွဲခွာဖို့ ၊ ကွဲကွာဖို့ဆိုတဲ့ ...
ရွံမုန်းစရာစကားလုံးတွေ ...
စာမျက်နှာပေါ်မှာ ... လုံးဝမရှိ ။
အဲဒါကို ... အချစ်စစ်ခေါ်ပါ၏ ။

Title: သိတာက ... တစ်ခုတည်း
By: ဗီးနပ်(စ်)
မင်းမျက်ဝန်းလေးတွေနဲ့ ...
ဆုံတွေ့ခြင်းခဏမှာပဲ ...
ငါ့ရဲ့ကမ္ဘာမြေကြီးဟာ ...
အသွင်ပြောင်းလို့သွားပြီ ။
နွေအခါ ... နေအပူမရှိ ၊
ဆောင်းရဲ့ ... နှင်းစက်မရှိ ၊
မိုးသည် ... ရေမှုန်မရှိ ၊
ဘာမှမသိ ၊ ဘာမှမသိ ၊
မင်းကို ... ချစ်တာပဲသိ၏ ။

Title: အမုန်းတုနဲ့အပြုံးတု
By: ဗီးနပ်(စ်)
အနမ်းမွှေးမွှေးကို ...
နှုတ်ခမ်းအေးအေးနဲ့ ...
မျက်စောင်းလာမထိုးနဲ့ ။
နှုတ်ဖျားနုနုလေးရဲ့ ...
အမုန်းစကားလုံးတွေကို ...
ရပ်တန့်နိုင့်ဖို့ကြိုးစား ။
သဘာဝတရားက ...
ဖန်တီးပေးထားတဲ့ ...
လက်နက်ဆန်းတွေ ။
သိရဲ့လား ... အပြုံးတုနဲ့အမုန်းတု ။

Title: အချစ်စစ်စစ်ဆိုတာ
By: ဗီးနပ်(စ်)
အချစ်ဆိုတာမျိုးဟာ ...
သိပ်ကို ... ဝမ်းနည်းစရာကောင်းပါတယ် ။
အချစ်ဆိုတာမျိုးဟာ ...
သိပ်ကို ... ဆိုးရွားမှုတွေပေးတတ်ပါတယ် ။
ဒါပေမယ် ... သူငယ်ချင်းရေ
အချစ်စစ်စစ်ရဲ့အရသာကတော့ ...
အချိုပြင်းလွန်းတဲ့သကြားလုံးထဲက ...
ခါးသီးလွန်းတဲ့ အဆိပ်ခဲလေးတစ်ခဲ ။

Title: ဒီလိုမျိုး ... လုပ်ရက်သလား
By: ဗီးနပ်(စ်)
ဘယ်လို ... နားလည်ရမှာလဲ ။
မင်းကိုယ်တိုင်ပေးထားခဲ့တဲ့ ...
စံပယ်ဖြူဖြူပန်းလေးတွေ ။
မင်းနဲ့အတူလျှောက်လှမ်းခဲ့တဲ့ ...
စိန်ပန်းကြွေလမ်းလေးတွေ။
မင်းသိပ်ကြည်နူးပျော်ရွှင်ခဲ့တဲ့ ...
မိုးရေထဲပြေးဆော့တာတွေ ။
အဲဒီအဖြစ်အပျက်တွေအားလုံး ...
မပီဝေသီနေတဲ့အိပ်မက်တွေထဲ ...
ဝိုးတဝါးနဲ့ချန်ထားရက်ခဲ့ပြီလား ။

Title: အဆုံးမဲစိတ်ကူးယဉ်ကဗျာ
By: ဗီးနပ်(စ်)
မင်းနဲ့ငါ ... နှစ်ယောက်လုံး
ကောင်းတာမှန်သမျှ ...
ဝေမျှခံစား ... ပြီးပြည့်စုံစေမယ် ။
မင်းနဲ့ငါ နှစ်ယောက်လုံး
ဆိုးရွာတာမှန်သမျှ ...
တူမျှရင်ဆိုင် ... ဖြေရှင်းနိုင်ရမယ် ။
မင်းနဲ့ငါ ... နှစ်ယောက်လုံး
ချစ်စရာမှန်သမျှ ...
ချစ်ခွင့်ပိုင်နိုင် ... ဆုံးသက်တိုင်စေမယ် ။

Title: မဆန်းတဲ့ဇာတ်လမ်းပါ
By: ဗီးနပ်(စ်)
အသိုက်ပျောက်တဲ့ငှက်ငယ်က ...
အသိုက်ပြန်ဆောက်တာဆန်းနေလား ။
အိပ်မက်နဲ့သက်ပြင်းမောတွေကြား ...
လူးလားခေါက်တုံ့သွားနေရ ...
သရုပ်ဆောင်သိပ်ကောင်းတဲ့
အချစ်ဇာတ်ရုပ်လေးတစ်ရုပ် ...
အချစ်ဇာတ်ရှုပ်လေးတစ်ရှုပ်နဲ့ ...
လောကဇာတ်ခုံမှာ ပြန်ကပြတော့မယ် ။
အဲဒါကရော ... ဆန်းနေသလားကွယ် ။

Title: ဖြစ်မြဲသဘောက ...
By: ဗီးနပ်(စ်)
ဘယ်အချိန် ...
ဘယ်ကာလ ...
စခဲ့ စခဲ့ ...
ဒီကနေ့ထိ ...
မပြောင်းလဲတာက ...
အထက်ကအောက် ...
စီးဆင်းတဲ့ရေနဲ့ ...
အချစ်ဟုခေါ်သော ...
ထူးဆန်းချိုမြအလှအပ ။

Title: မေတ္တာတွေ ပို့သဝေ
By: ဗီးနပ်(စ်)
နှစ်ဦးချိန်ခါ ...
ရင်ခုန်ရွယ်စူး ...
အချစ်ဦးကို ...
ယုယမြတ်နိုး ...
အကြင်နာမိုး ...
မေတ္တာရနံ့ထူး ...
ကြိုင်လှိုင်ဖူးစေ ...
ချစ်ခြင်းရနံ့တွေ ...
သင်းဝေပျံ့စေ ။

Title: ဘာကြောင့်ပဲဖြစ်ဖြစ်ပေါ့
By: ဗီးနပ်(စ်)
စွဲလန်းတပ်မက်ခြင်းများ ...
ရင်ထဲလှိုင်းဂယက် ...
သိအောင်ပြန်ပြောပြဖို့ ...
အတော်လေးခက်နေပြီ ။
မိန်းကလေးဘက်က ...
" ချစ်တာကိုဖွင့်ပြောခွင့်မရှိ "
ဒီလိုဥပဒေသတစ်ခု ...
ဘယ်သူများချမှတ်ခဲ့တာလဲ ။
ဘာကြောင့်ပဲဖြစ်ဖြစ် ...
ဆက်တော့ ... ချစ်နေမယ်နော် ။

Title: နင့်ကိုပဲ
By: ဗီးနပ်(စ်)
ညဉ့်အမှောင်ထုအောက် ...
တစ်ယောက်တည်းငါ့ကို ...
အဝေးကကြယ်လေးတွေ ...
လှောင်ပြောင်နေကြပြီ ။
ဒါပေမယ့်ကွယ် ...
နင့်ကိုလွမ်းနေတဲ့စိတ်တွေ ...
ဘယ်လိုမှမတွန်းလှန်နိုင်လို့ ...
ကြယ်လေးတွေကိုငါမမုန်း ...
နင့်ကိုပဲ မုန်းလိုက်မိတယ် ။

Title: ကောင်မလေးအကြောင်း
By: ဗီးနပ်(စ်)
အဲဒီကောင်မလေးဟာ ...
မနက်ဖြန်ဆိုတာကိုမယုံကြည်သူ ...
လေးဖြူရဲ့ရော့(ခ်) သီချင်းကြိုက်သူ ...
ရီးယဲအသင်းက " ဒိုလေး " ပရိသတ် ...
စိတ်ကောက်ဖို့အားမနာတတ်သလို
စိတ်ပြေဖို့လည်း ဝန်မလေးပြန်ဘူး ။
တစ်ခါတလေ ... ခပ်တည်တည်
တစ်ခါတလေ ... ပြီတီတီနဲ့ပေါ့ ။
ဘယ်လိုပဲဖြစ်ဖြစ် ...
သူ့ကို ... ကျွန်တော်ချစ်တယ် ။

Title: အသက်တောင်တိုနိုင်တယ်
By: ဗီးနပ်(စ်)
ဝေးနေကြရပေမယ့် ...
စိတ်အာရုံမှာထင်ဟပ်နေတာ ...
ချစ်သူလေးရဲ့ပုံရိပ်တွေပါ ။
ပြန်ဆုံကြမယ့်အချိန်လေးကို ...
ဝင်သက်ထွက်သက်တိုင်းမှာ ...
မပြတ်တမ်းသတိရမိနေလို့ ...
အသက်ရှူဖို့တောင် တို့ကြောက်နေ ။
ချစ်သူရေ ...
တို့အသက်မှရှည်ပါ့မလား ဟင် ။

Title: ဗေဒင်မေးဖို့မလိုပါ
By: ဗီးနပ်(စ်)
မင်းကလေး ...
ဘေးနားမှာရှိတဲ့အချိန် ...
နူးညံ့နွေးထွေးမှုတွေကြား ...
တိမ်းညွတ်လို့မသွားအောင် ...
စိတ်ကိုအခါခါထိန်းပေမယ့် ...
ရင်ထဲမှာ တဒိန်းဒိန်းခုန်လို့ ...
နှလုံးသားက ... ပန်းလိုကြွေ ။
ဗေဒင်မမေးဘဲသိလိုက်ပြီ ...
အဲဒါ ... မင်းကိုသိပ်ချစ်လို့ ။

Title: ကြယ်ရောင်မဲ့ညရဲ့ကဗျာ
By: ဗီးနပ်(စ်)
ချစ်သူရေ ...
အားမငယ်တတ်ပေမယ့် ...
သတိရစိတ်နဲ့မှန်းဆ ...
အိပ်လို့မရမှန်းသိရဲ့လား ။
လရောင်မသာတဲ့ညဉ့်နက် ...
ကြယ်ရောင်လေးမထွက်ချိန် ...
သီချင်းလေးတွေအဖော်ပြုလို့ ...
သံစဉ်ချို ငိုသံထွက်အောင် ...
ဂစ်တာအို အသံကုန်တီး ...
ချစ်သူကို တမ်းတညည်းမိတယ် ။

Title: အချစ်ငယ်ကျွန်
By: ဗီးနပ်(စ်)
သိက္ခာတွေအရည်ဖျော် ...
မာနတွေချောင်ထိုးလို့ ...
မရိုးနိုင်တဲ့အိပ်မက်တွေထဲ ...
အိပ်မောကျလို့ပျော်ရွှင်နေ ။
အိပ်မက်ကလန့်မနိုးအောင် ...
အခါခါပဲကြိုးစားနေမိတယ် ။
အိပ်မက်ရဲ့ကွန်ယက်ထဲမှာ ...
ငယ်ကျွန်လေးတစ်ဦးအဖြစ် ...
ပျော်မွေ့နေချင်သေးလို့ပေါ့ ။

Title: နောင်တမဲ့ ဒုတိယချစ်ခြင်း
By: ဗီးနပ်(စ်)
ချစ်ခြင်းရဲ့နောင်တများ ...
အလူးအလဲခံစားနေရင်း ...
အချစ်စစ်စစ်ချစ်သူကို ...
ငတ်မွတ်တောင့်တနေတဲ့ ...
အချစ်ဆာလောင်သူလေးရဲ့ ...
ဒုတိယမြောက်ချစ်ခြင်းဟ ...
ပကာသနမစွက်ဖက် ...
သဘာဝသက်သက်နဲ့ ...
မာနကင်းစင်တဲ့ဖြူစင်မှုလေးပါပဲ ။

Title: ဖြေကြည့်ပါ ... ချစ်သူ
By: ဗီးနပ်(စ်)
ချစ်သူကို ... မေးချင်တယ် ။
ဝေးနေတုန်းမှာ အချစ်တွေဟာ ...
ခိုင်မြဲပါရဲ့လား ။
တို့မရှိတဲ့အခါနားလည်စွာ ...
ယုံကြည်ပါရဲ့လား ။
တွဲခဲ့လက်များ ပြုတ်မသွားဖို့ ...
စိတ်ကူးရှိရဲ့လား ။
အခြေအနေဆိုးနဲ့ကြုံလာရင် ...
ရင်ဆိုင်နိုင်ရဲ့လား ။
ဖြေကြည့်ပါဦး ... ချစ်သူ ။

Title: နင်က ... မကြားနိုင်
By: ဗီးနပ်(စ်)
လွမ်းချက်တွေက ...
များသထက်များ ။
ဖုန်းမလာစာမပို့ ...
စိမ်းကားလိုက်ပြီလား ။
မျှော်သူကိုမသနား ...
မုန်းမေ့လိုက်ပြီလား ။
ငါ ... အော်မေးလိုက်ချင်ပေမယ့်
Chat ပိတ်ထားတဲ့နင်က ...
ဘယ်ကြားနိုင်ပါ့မလဲနော် ။

Title: သိမှသိပါလေစ
By: ဗီးနပ်(စ်)
မသလိုက်မသိဖာသာ ...
တစ်စတစ်စတိုးဝင်လာ ...
ငြိတွယ်တဲ့အချစ်နွယ်တွေ ...
နှလုံးသားကိုရစ်ပတ်ချည် ...
ဆွဲငင်လို့နေပါပြီကော ။
ရှောင်တိမ်းလို့နောက်ဆုတ် ...
ယိမ်းဖယ်ဖို့လုပ်နေချိန်မှာ ...
ပိုဆိုး၍သာ ... တိုးလာခဲ့ပါပြီ ။
သူ ... သိမှသိပါလေစ ။

Title: ဒီလိုပဲ ... ပြောတတ်သလား
By: ဗီးနပ်(စ်)
နီးနီးလေးနဲ့ ... ဝေးလို့သွားရပြီ ။
ဝေးဝေးသွားလို့ ... မနီးနိုင်ပြီ ။
မဆုံနိုင်လို့ဆွေးနေကြရတဲ့ ...
ကိုယ်တို့နှစ်ယောက်ကြားမှာ ...
လမ်းခွဲခြင်းဆိုတဲ့စကားလုံးကြီးကို ...
ယောင်ပြီးတောင်မတွေးခဲ့ဘူးနော် ။
ဘယ်လိုလဲ ... ချစ်သူရယ်
" အချစ်စစ်မှန်ရင်ပြန်ဆုံမယ် " ဆိုတဲ့ ...
မျှော်လင့်ခြင်းစကားတစ်မျိုးကိုပဲ ...
နှုတ်တိုက်ရွတ်ဆိုပြနေတော့မှာလား ။

Title: အရာရာကျော်ဖြတ်ရဲတယ်
By: ဗီးနပ်(စ်)
နွေနေပူအရိပ်မဲ့လို့ ...
ခရောင်းလမ်း ... ဘယ်လိုကြမ်းကြမ်း၊
ဆောင်းညချမ်းနှင်းမြူလွှမ်း ...
အအေးဓာတ် ... ဘယ်လိုချမ်းချမ်း ၊
လှိုင်းထန်တဲ့ပင်လယ်မှာ ...
လေပြင်းဒဏ် ... ဘယ်လိုရမ်းရမ်း ၊
မင်းရဲ့အချစ် သစ္စာနဲ့ မေတ္တာပါရင် ...
အရာရာအားလုံးပြည့်စုံငြိမ်းချမ်း ...
လမ်းတိုင်းကို ... ကျော်ဖြတ်ပြလိုက်မယ် ။

Title: ညတိုင်း ... အိပ်မပျော်နိုင်
By: ဗီးနပ်(စ်)
ဘေးနားမှာနင်မရှိပေမယ့် ...
အချိန်တွေကပုံမှန်ပြောင်း ...
ရာသီတွေက ... ဟောင်းမသွားပါဘူး ။
နင့်ရင်မှာငါမရှိပေမယ့် ...
နာရီတွေကပုံမှန်ဟောင်း ...
လွမ်းနိုင်ခွင့်က ... ပြောင်းမသွားဘူး ။
အဲဒါတွေကိုပဲ ...
အချိန်ပြည်စဉ်းစားနေ ...
ငါလေ ... ညတိုင်းအိပ်မရဘူးချစ်သူ ။

Title: အမိန့်က ... ပြင်းထန်လွန်း
By: ဗီးနပ်(စ်)
အရာရာအားလုံးဟာ ...
နင့်သဘောနင့်ဆန္ဒမို့ ...
နင်လုပ်ချင်သလိုလုပ်တာ ...
တားဆီးဖို့ ... ငါ့မှာခွင့်မပိုင်ပါဘူး ။
ဒါပေမယ့် ... ချစ်သူရယ်
ငါမြတ်နိုးရတဲ့နင့်မျက်နှာကို
မကြည့်ဘဲရှောင်လွှဲနေပါဆိုတဲ့ ...
နင်ချမှတ်လိုက်တဲ့အမိန့်စကား ...
ငါ့နားတွေက လက်မခံနိုင်လို့ ...
ဆန့်ကျင်ဖို့ ငါဆုံးဖြတ်လိုက်ပြီ ။

Title: ရင်ဘတ်ထဲက ... ချစ်ခြင်းမိုး
By: ဗီးနပ်(စ်)
အချစ်ဆိုတာမျိုးက ...
တောင့်တဖို့လွယ်သလောက် ...
ပိုင်ဆိုင်ဖို့သိပ်ခဲယဉ်းတာ ...
ရင်ဘတ်ထဲကချစ်ခြင်းမိုးတွေ ...
တဖွဲဖွဲရွာလို့ထစ်ချုန်းချိန် ၊
ရင်ခုန်သံတွေမခံနိုင်လို့ ...
ပွင့်အန်ထွက်လျှံကျချိန် ၊
အဲဒီအချိန်မှ ... သိခဲ့ရတယ် ။
မဖြစ်နိုင်တာကိုကြိုးစားရယူချင်တာ
အချစ်စစ်ရဲ့စေခိုင်းမှုလား ... ဟင် ။

Title: ကံတရားပါ ချစ်သူ
By: ဗီးနပ်(စ်)
ချစ်သူရေ ...
နင့်ရဲ့လျှာဖျားလေးပေါ်က
အလိမ်အညာတွေအားလုံး ...
ဦးနှောက်နဲ့ယုံကြည်ပေးခဲ့တာ ...
နင့်ကို ... သိပ် သိပ်ချစ်လွန်းလို့ပေါ့ ။
ဒါတောင် ... နင်က
ငတုံး ငအ သတ်မှတ်ချင်ရင်တော့
အင်းလေ ... ကံတရားပဲပေါ့ချစ်သူ ။

Title: ထာဝရအတွက်ပါ
By: ဗီးနပ်(စ်)
အနာဂတ်တွေလှပဖို့ ...
တို့ကြိုးစားနိုင်ခဲ့ပြီကွယ် ။
အရာရာပြည့်စုံနေပေမယ့် ...
လိုအပ်ချက်တစ်ခုကတော့ ...
သိပ်ချစ်ရတဲ့ / သိပ်ချစ်ရမယ့်
အချစ်စစ်စစ် ... ချစ်သူပါပဲ ။
အေးချမ်းတဲ့မနက်ခင်းတွေ ...
ချမ်းစိမ့်တဲ့ညနေချမ်းတွေ ...
သက်သေပြုပြီး ချစ်ပြချင်တယ် ။
ထာဝရအတွက်ပါ ... လက်တွဲဖော်ရယ် ။

Title: ထားရစ်ချင်လို့ ... ထားခဲ့မှတော့
By: ဗီးနပ်(စ်)
အစိမ်းခြွေနဲ့ကြွေပျက်သွားမှ ...
ကျေနပ်နိုင်မယ်ဆိုရင်လည်း ...
မင်းသဘောအတိုင်းပါ ... ချစ်သူ ။
ထားရစ်ချင်လို့ ထားခဲ့မှတော့ ...
နေဖြစ်တဲ့နည်းနဲ့ နေရစ်မှာပါ ။
ချစ်သူရယ် ...
ကံကြမ္မာကိုအပြစ်တင်လို့ ...
လောကကြီးကိုအပြစ်မြင်လို့ ...
ကြံဖန်ငြူစုနေမိတာကလည်း ...
ချစ်သူအပေါ် အပြစ်မမြင်ချင်လို့ပါ ။

Title: အပြစ်လည်းမမြင်ချင်
By: ဗီးနပ်(စ်)
နင်ငါ့ကိုမုန်းပစ်လိုက်တာမှာ ...
ငါကပဲ ...နုံခဲ့ အခဲ့တာလား ၊
ကံကပဲ ... ဆိုးရွားခဲ့တာလား ၊
အဖြေရှာ ... မရေရာလို့
ဘယ်သူ့ကိုမှ ... အပြစ်မမြင်
စောင့်ကြည့်ထားပါ ...
အချစ်စစ်စစ်သစ်ပင်တစ်ပင် ...
စိတ်တိုင်းကျ ငါစိုက်ပြတော့မယ် ။

Title: ဝေး ... ဝေး ... ဝေး ...
By: ဗီးနပ်(စ်)
ခဏလေးမြင်ရုံနဲ့ပဲ ...
ခင်မင်စွဲလမ်းခဲ့ပါတယ် ။
ဒါပေမဲ့လေ ...
ရင်ခုန်သံဆုံ စကားကုန်အောင် ...
မဖွင့်ဟနိုင်ခဲ့တာက တို့အပြစ် ။
ဇာတ်သိမ်းပိုင်းမှာတော့ ...
တွယ်ရာမဲ့လို့ ရွက်လွှင့်နေရှာတဲ့ ...
ပိုင်ရှင်မဲနှလုံးသားလှေငယ်လေး ...
မိုးကုပ်စက်ဝိုင်းမှာ ... ဝေး ... ဝေး ... ဝေး ။

Title: အားလုံးကို ... မေ့
By: ဗီးနပ်(စ်)
နှလုံးသားကမျိုသိပ်ခံစား ...
အဆွေးရသတွေအကြောင်း ...
ချစ်သူရောက်လို့လာရင် ...
ဟာသဝတ္ထုတိုလေးတစ်ပုဒ်လို ...
ရယ်မောပြီးပြောပြလိုက်ဖို့ ...
ကြိုတင်စိတ်ကူးထားပေမယ့် ...
ချစ်သူကိုမြင်လိုက်ရချိန် ...
ရင်ငွေ့ခိုလှုံချင်တဲ့စိတ် ...
အတွေးရိပ်လှောင်ပိတ်လို့ ...
ဟေး ... အားလုံးကိုမေ့သွားပြီ ။

Title: နောင်တရခြင်း အကြောင်းရင်း
By: ဗီးနပ်(စ်)
နင့်အကြိုက်လိုက် ...
နင့်သဘောဆောင် ...
ယောင်လို့တောင်မငြင်း ။
ငါ့ရဲ့ ... ချစ်ခြင်းတွေ ၊
ငါ့ရဲ့ ... တွယ်တာမှုတွေ ၊
ငါ့ရဲ့ ... တမ်းတမှုတွေ ၊
ဒါတွေအားလုံးအတွက် ...
တုန့်ပြန်ချက်လုံးဝမရှိခဲ့ကြောင်း ...
နင်မုန်းလိုက်ပြီဆိုတဲ့နေ့မှာ ...
နောင်တာကောင်းကောင်းရလိုက်တယ် ။

Title: သိပ်ကြောက်တဲ့ ... အလွမ်း
By: ဗီးနပ်(စ်)
တမ်းတခြင်းဆိုတာ ...
" အလွမ်း " ဆိုရင်ဖြင့် ...
ဖွင့်ပြောခွင့်မရှိတဲ့ ...
မိန်းကလေးဘဝအတွက် ...
မျှော်လင့်ချက်လည်း ...
မထားချင်တော့ဘူး ။
တိတ်တိတ်ကလေး ...
တမ်းတချင်ပေမယ့် ...
တိုးတိုးလေးငိုရမယ့် ...
" အလွမ်း " ကိုကြောက်တယ် ။

Title: လေတံခွန်လို နှလုံးသား
By: ဗီးနပ်(စ်)
မင်းကိုချစ်တဲ့စိတ် ...
ထိန်းချုပ်မရတော့တဲ့ ...
ငါ့ရဲ့နှလုံးသားအစုံ ...
သွန်ထုတ်ပစ်ချင်တယ် ။
မင်းက ... ငါ့ကို
မချစ်နိုင်မှတော့ ...
နှလုံးသားလေးခများလည်း ...
ကြိုးပြတ်တဲ့လေတံခွန်လို ...
ဦးတည်ချက်မဲ့သွားပြီလေ ။

Title: ခဏလေး ခွဲမနေနိုင်
By: ဗီးနပ်(စ်)
ဖြေမရတဲ့သောက ...
မင်းနဲ့ဝေးတဲ့ဘဝမှာ ...
ခဏလေးပဲဖြစ်ဖြစ် ...
မနေနိုင်ပါဘူးကွယ် ။
ငြိမ်းအေးကြည်တဲ့ ...
မင်းရဲ့ ... စကားသံလေးတွေ ၊
ချိုရွှင်မြူးတူးတဲ့ ...
မင်းရဲ့ ... အမူအရာလေးတွေ ၊
ဒါလေးတွေ ... ခံစားခွင့်မရမှာ
သိပ် သိပ်ကြောက်နေမိတယ် ။

Title: ယုံနိုင်ပါ့မလား
By: ဗီးနပ်(စ်)
သူနဲ့ဆုံတဲ့နေရာတွေ ...
သူ့ရဲ့သူငယ်ချင်းတွေ ...
သူကြိုက်တဲ့ဂျာနယ်တွေ ...
သူဝတ်တဲ့စတိုင်ရှပ်တွေ ...
သူသောက်တဲ့လီမွန်တီး ...
သူ့အကြောင်းတွေစဉ်းစားတိုင်း ...
လွမ်းမျက်ရည် တွေ တွေ ကျခဲ့တာ ...
သူသိအောင်ဖွင့်ပြောပြ ...
ယုံမှ ယုံပါ့မလားကွယ် ။

Title: သော့ခတ်လို့ သိမ်းထားမယ်
By: ဗီးနပ်(စ်)
အိပ်မက်တွေမှာ ...
တမ်းတမ်းတတ ...
မျိုသိပ်ကြေကွဲ ...
ရင်ထဲဆို့နင့် ...
မျှော်လင့်တဲ့ဇော ...
ရင်တွေမောလို့ ...
နှလုံးသားထဲက ...
အချစ်များစွာကို ...
ရင်မှာ ... သော့ခတ်သိမ်းလိုက်ပြီ ။

Title: ချစ်ခြင်း၏ သစ်သီးတစ်လုံး
By: ဗီးနပ်(စ်)
ချစ်သူရဲ့အနမ်းပွင့်တွေ ...
နှလုံးသားကို ခြွေအချ ...
ရင်ခုန်သံတွေလည်း ...
ကမောက်ကမဖြစ်ရပြီ ။
အချစ်ဆိုတာဟာ ...
သစ်သီတစ်လုံးသာဆို ...
ချိုမြိန်တဲ့ချစ်ခြင်းရဲ့အရသာပေါ့ ။
အမုန်းဆိုတာဟာ ...
ပဒိုင်းသီးတစ်လုံးသာဆို ...
ခါးသီးခြင်းဟာ ချစ်အရသာပေါ့ ။

Title: သိပ်ကြောက်နေတဲ့ ... အထီးကျန်ခြင်း
By: ဗီးနပ်(စ်)
ရက်လတွေဟောင်းနွမ်းလို့ ...
နှစ်တွေကပြောင်းလဲလာ ...
တစ်နေ့နေ့၊ တစ်ချိန်ချိန်မှာ ...
မင်းခွဲခွာစွန့်လွှတ်သွားလို့ ...
တစ်ယောက်တည်းကျန်ရစ် ။
အထီးကျန်အဖြစ်ဆိုးနဲ့ ...
အမှောင်ထုကမ္ဘာကြီးထဲမှာ ...
လမ်းပြကြယ်မဲ့နေတဲ့အဖြစ်မျိုး ...
မင်းနဲ့ဝေးရမယ့်အဖြစ်ဆိုး ...
တို့ ... သိပ်ကြောက်နေမိတယ်ချစ်သူ ။

Title: သင့်အတွက် ... ထာဝရ
By: ဗီးနပ်(စ်)
တည်ဆောက်မိသောစိတ်ကူးအိမ် ...
သင်ထပ်ဝင်ခွင့် အသင့်ရှိအောင် ...
ထာဝရ ဖွင့်လှစ်ထားပါမည် ။
ပုံဖော်မိသောအတွေးလွန်ကမ္ဘာ ...
ထာဝရ ... ရေးဆွဲထားပါမည် ။
ဝေဒနာပြည့်သောဒဏ်ရာအိမ် ...
သင်ထပ်ဝင်ခွင့် အသင့်ရှိအောင်
ထာဝရ ... လှစ်ဟထားပါမည် ။

Title: အပြုံးတစ်ခုရဲ့စွမ်းအား
By: ဗီးနပ်(စ်)
ဆာလောင်နေတဲ့ဗိုက်ကို ...
ခပ်သာသာဖိနှိပ်လိုက်ရင်း ...
အသံတိုးတိုးညည်းညူနေမိ ။
ဒီအချိန်ထိုခဏမှာပဲ ...
ချစ်သူကိုအပြုံးတစ်ခုနဲ့ ...
မြင်တွေ့လိုက်ရတယ် ။
အိုး ... ဆာလောင်ခြင်းတွေများ
ဘယ်ဆီနားလွင့်ထွက်သွားပါလိမ့် ။
ထူးဆန်းလိုက်ပါတဲ့ ...
အချစ်ရဲ့စွမ်းအား ။

Title: ရူးနေတာလား
By: ဗီးနပ်(စ်)
ရိုးသားတဲ့ခင်မင်မှုနဲ့ ...
ရင်းနှီးလာခဲ့ကြတဲ့ ...
တို့များနှလုံးသားထဲမှာ ...
ကိုယ်စီကိုယ်စီ ...
ဝေဒနာလေးတွေ ...
ငြိတွယ်နေကြပြီ ။
ခင်မင်မှုဆိုတဲ့စည်းအပြင်ထွက် ...
မရိုးသားတဲ့အချစ်နတ်ဝင်ပူး ...
သူငယ်ချင်းရေ ...
တို့ ... ရူးများရူးနေပြီလား ။

Title: တံခါးပိတ်ထားပါသည်
By: ဗီးနပ်(စ်)
အကြည့်နွေးလေးတွေ ...
အပြုံအေးလေးတွေနဲ့ ...
အကြိုလာထောက်ပေမယ့်
ဒီရင်ခွင်ကမချစ်တတ်သေးလို့ ...
တံခါးခေတ္တ ... ပိတ်ထားခွင့်ပြုပါ။
သစ္စာအချစ်ကို နားလည်ချိန် ...
မေတ္တာအစစ်နဲ့ ချစ်တတ်ချိန် ...
အဲဒီအချိန်မှ ...
ချစ်သူလား ရင်ခွင်တံခါးက ...
ဝင်သာလာ နားလှည့်ပါတော့ ။

Title: ဆူးထိမှ အဆိပ်ရှိမှန်းသိ
By: ဗီးနပ်(စ်)
မှန်ရာကို ... ဝန်ခံပါ့မယ် ။
ကဗျာလည်းမဆန်ချင်ဘူး ...
အရူးအမူးနဲ့ စွဲလန်းခဲ့တာပါ ။
မာယာတွေ ၊ အထာတွေနဲ့ ...
ဘာညာတွေ လုံးဝမသိခဲ့ဘူး ။
ဆူးထိမှအဆိပ်ရှိမှန်းသိတော့ ...
ကျားဆိုးရှေ့ကသမင်ငယ်လို ...
သခင်ရယ် ... သနားပါလို့
တောင်းပန်ငိုယိုနေဖို့ထက် ...
ဘာများ ... တတ်နိုင်အုံးမှာလဲ ။

Title: တောင်းပန်ပါတယ် ... တောင်းပန်ပါတယ် ...
By: ဗီးနပ်(စ်)
ကိုးရီးယားရုပ်ရှင်ထဲကလို ...
" တောင်းပန်ပါတယ် ... "
အမြဲတမ်းဂရုစိုက်နေတဲ့ ...
အမြဲတမ်းအရိပ်ကြည့်နေတဲ့ ...
အမြဲတမ်းချစ်မြတ်နိုးနေတဲ့ ...
အမြဲတမ်းပေးဆပ်ချင်နေတဲ့ ...
တို့ရင်ထဲကစေတနာတွေကို ...
မင်းက အသိအမှတ်ပြုပေးပါ ။
" ဘီယားနား(သ်) ... "
" တောင်းပန်ပါတယ် ... "

Title: ဘယ်လိုများ ဆက်ရှင်သန်
By: ဗီးနပ်(စ်)
နားလည်မှုတွေလွဲမှား ...
ချစ်ဖော်နဲ့ ကွဲသွားချိန် ၊
တို့တစ်ယောက်တည်း ...
ဝမ်းနည်းမှုတွေပျော်ဝင် ...
မျှော်လင့်ခြင်းများသေဆုံး ...
မျက်ရည်ကြည်စိုစိုရွှဲလို့ ...
ခံစားချက် ကင်းမဲ့နေပြီ ။
အထီးကျန်ခြင်းများစွားနဲ့ ...
သွေးလန့်နေရတဲ့ဘဝမှာ ...
ဘယ်လို ... ဆက်ရှင်သန်ရမလဲ ။

Title: ပြောင်းရမလား
By: ဗီးနပ်(စ်)
အဘိုးနဲ့အဘွားတုန်းက ...
သုံးနှစ်နဲ့သုံးမိုးချစ်သူဘဝ ။
အဖေနဲ့အမေတို့လက်ထက် ...
သုံးလကြာခဲ့ချစ်သူဘဝ ။
Chattingထဲကချစ်သူရေ ...
မင်းလေး Account ပိတ်ထား ...
သုံးရက်များတောင် ရှိသွားပြီ ။
တို့မှာ Invited လုပ်ထား ...
Accountတွေသိပ်များတာမို့ ...
အသစ်တစ်ယောက်ပြောင်း Chat တော့မယ် ။

Title: တိတ်တခိုးည
By: ဗီးနပ်(စ်)
ရယ်သံကတီးတိုး ...
အိပ်မက်တွေလှုပ်နှိုး ...
ရင်ခုန်သံတွေလည်း ...
နှစ်ကိုယ်တည်းကြားရုံ ၊
ပန်းရောင်စုံပွင့်တဲ့ ...
ညကလေးတစ်ည ။
အဲဒါဟာ ... ချစ်ရသူနဲ့
တစ်လောကလုံးမသိအောင် ...
တိတ်တိတ်လေးခိုးတွေ့တဲ့ည ။

Title: အသက်ဆက်မျှော်လင့်ချက်
By: ဗီးနပ်(စ်)
ရင်မှာမျှော်လင့်ချက်တွေ
အများကြီးမထားနဲ့တဲ့ ...
ပြောရက်လိုက်တာ ... ချစ်သူရယ် ။
မင်းမေ့များနေပြီလား ...
လူတိုင်းလူတိုင်းဟာ ...
မျှောင်လင့်ချက်လေးတွေနဲ့ပဲ ...
အသက်ဆက်ရှင်သန်နေတာပါ ။
မင်းအချစ်ကို ရနိုင်ဖို့ ...
ပြန်ဆုံနိုင်ခွင်လေးတစ်ခုဟ ...
တို့အသက်ဆက် မျှော်လင့်ချက်လေးပါ ။

Title: မေတ္တာအကြောင်း
By: ဗီးနပ်(စ်)
မေတ္တာဆိုတာက ...
အလျား ၊ အနံမရှိပေမယ့် ...
အသွားအပြန်တော့ ...
အသေအချာရှိပါတယ်သူငယ်ချင်း ။
ရောင်ပြန်ဟပ်တဲ့မေတ္တာကို ...
တို့တတွေမျှဝေခံစား ...
ကြင်နာခြင်းများစွာနဲ့ ...
ကမ္ဘာတစ်ခုတည်ဆောက် ...
ပျော်ရွှင်အောင်နေကြစို့သူငယ်ချင်း ။

Title: ကြိုက်သလိုလုပ်ပါ
By: ဗီးနပ်(စ်)
ငါ့ရဲ့အသည်းနှလုံးသားကို ...
ခါးသီးလွန်းတဲ့နေရာမှာ ...
အသုံးချလည်းကျေနပ်ပါတယ် ။
ငါ့ရဲ့အချစ်များစွာကို ...
မလိုအပ်ချိန်မှာလွှင်ပစ်လည်း ...
မဆိုင်းမတွပဲကြည်ဖြူပါတယ် ။
မင်းသိအောင်ပြောပြမယ် ...
ငါမွေးဖွားလာခဲ့တာက ...
မင်းအနားမှာအမြဲရှိနေဖို့ ...
မင်းအတွက်ထာဝရပေးဆပ်ဖို့ ။

Title: ပန်းဆိုတာမျိုးက
By: ဗီးနပ်(စ်)
ရိုးတံနွယ်ပန်းတစ်ပွင့်လို ...
ယုယစွာနမ်းရှိုက်ခံရပြီးမှ ...
ရက်စက်စွာခြွေပစ်ခံရတဲ့ ...
ငါ့ဘဝအတွက်မှာ ...
ပူဆွေးခြင်း ၊ နာကျင်ခြင်းတွေနဲ့ ...
လွမ်းဆွတ်ခြင်း ၊ သတိရခြင်းတွေ ...
ဖြစ်နေတယ်လို့ ... မထင်လိုက်ပါနဲ့ ။
ကြွေကျလို့မြေခကြတဲ့ ...
ပန်းပွင်ဖတ်တွေရဲ့သဘော ...
ငါအစောကြီးတည်းကနားလည်တယ် ။

Title: မယုံဘူးလား ...
By: ဗီးနပ်(စ်)
တစ်ရက်မတွေ့ရ ...
တို့က ... မနေနိုင် ၊
ချစ်သူရေ ...
G.Mail ... လည်းရှိ ၊
G.Talk ... လည်းမိ ၊
P fingo ... လည်းသိ ၊
ဘယ်လောက်ထိများ ...
ဆက်ညှင်းဆဲထားမှာလဲ ။
Internetထဲကနေ ...
ဆိတ် ဆွဲလိုက်ရမလား ။

Title: အမုန်းရှင်ရဲ့ မာနလက်နက်
By: ဗီးနပ်(စ်)
အမုန်းတရားဆိုတဲ့ ...
အခါးသီးဆုံးကမ္ဘာထဲမှာ ...
နာကျင်စွာနိုးထရလို့ ...
ဘဝဆိုတဲ့ဟာကြီးက ...
ပဲ့ကြွေအက်ကွဲသွားတတ်တယ် ။
စိတ်မပူလိုက်ပါနဲ့ ... သူငယ်ချင်း ။
ငါ့ရင်ထဲကမာနဆိုတဲ့ ...
ကိုယ်ပိုင်လက်နက်တစ်ခုတည်းနဲ့ ...
ငါပိုင်တဲ့ငါ့ကမ္ဘာကို ...
ပြန်လည်ထုဆစ်ပြလိုက်မယ် ။

Title: ဆက်ပြီး ... နားလည်ပေးနေမယ်
By: ဗီးနပ်(စ်)
နှလုံးသားတစ်ခုလုံးနဲ့ ...
ရင်းနှီးခဲ့ရတဲ့ချစ်ခြင်းကို ...
မညှာမတာနင်မို့လို့ ...
ဖျက်ဆီးလှည့်စားရက်တယ် ။
ငါ့ရဲ့နားလည်းခြင်းများစွာ ...
ခုတုံးလုပ်လို့အလွဲသုံး ...
နင်ဖြုန်းချင်တိုင်းသုံးနေပေမယ် ...
ငါကတော့ထုံးစံအတိုင်း ...
နင့်ကို ... နားလည်ပေးတုန်းပါပဲ ။

Title: သစ္စာချစ်ကဗျာ
By: ဗီးနပ်(စ်)
အပူငွေ့တို့လောင်ကျွမ်း ...
မျက်ရည်တွေခြောက်ခမ်းလည်း ...
တစ်ခြမ်းတည်းကျန်ရှိသော ...
အသည်းနှလုံးလေးကတော့ ...
မြဲစွာချစ်မယ့်သစ္စာရယ်ပေါ့ ။
တစ်ကိုယ်တစ်ယောက်တည်း ...
တိုးတိတ်တိုးတိတ်ရွတ်ဆို ...
လမင်းပျိုနဲ့ကြယ်စင်များစွာကို ...
သက်သေတိုင်တယ်ထားလို့ပေါ့ ။

Title: အချစ်လက်သီးပုန်းလေး
By: ဗီးနပ်(စ်)
ခင်မင်မှုဆိုတဲ့ လက်နက်ပုန်း ...
ချစ်ခြင်းဆိုတဲ့လက်နက်ပုန်း ...
ကံကြမ္မာဆိုတဲ့လက်နက်ပုန်း ...
ရှောင်ချိန်မရ တိမ်းချိန်မရ ၊
ပုန်းချိန်မရ အံ့အားသင့်နေတုန်း ...
အချစ်ဆိုတဲ့လက်သီးပုန်းတစ်ချက် ...
ရက်ရက်စက်စက်ရင်ဝကိုထိမှန် ...
ဪ ... နောက်ဆုံးမှာငါပဲ
ပြိုယိုင်လဲ့လို့ခွေကျခဲ့ရပြီ ။

Title: ချစ်သူများရဲ့နေဝင်ချိန်
By: ဗီးနပ်(စ်)
လွမ်းတယ် ... အချစ်ရယ် ။
ပြီးဆုံးခဲ့တဲ့ဇာတ်လမ်းမှာ ...
မေ့မရနိုင်တဲ့ညနေခင်းတွေ ...
အများကြီး ရှိနေခဲ့တာပဲ ။
ချစ်တဲ့သူရဲ့ရင်ခွင်မှာ ...
နေဝင်ချိန်ကိုမျှော်ငေးရင်း ...
အလွမ်းအဆွေးကင်းကင်းနဲ့ ...
အားလုံးကို မေ့နေခဲ့မိတယ် ။
တို့အချစ်ရဲ့ ... နေဝင်ချိန်ကိုလေ ။

Title: ဆုတောင်းချင်တာက
By: ဗီးနပ်(စ်)
မန်ယူအသင်း ...
ရှုံးချင်လည်း ... ရှုံးပါစေ ။
ဘရစ်တနီစပီးယား ...
သွားချင်ရာ ... သွားပါစေ ။
စိုင်းစိုင်းခမ်းလှိုင်လည်း ...
ဆိုချင်တာ ... ဆိုပါစေ ။
ဘာကိုမှစိတ်မဝင်စား ...
မင်းလေးနဲ့ဆက်သွယ်ချိန် ...
Internet ဆိုင်မှာ Connection
ကောင်းနေဖို့ပဲ ဆုတောင်းတယ် ။

Title: ကြိုသိလို့များ ကြိုပြောထားခဲ့တာလား
By: ဗီးနပ်(စ်)
" အတိတ်ဆိုတာဟာ
ပြန်လည်တမ်းတစရာ " ဆိုတဲ့ ...
သူပြောဖူးတဲ့စကားတစ်ခွန်း ...
အမှတ်တရဖြစ်စရာမို့ ...
ရင်ထဲမှာ ... ခုထိရှင်သန်တယ် ။
ခုလိုဝေးကွာသွားကြချိန်မှာ ...
အတိတ်ဆိုတဲ့အရသာကို ...
ပြန်လည်တူးဆွမိအောင်များ ...
တမင်သက်သက်စိတ်ထားနဲ့ ...
ကြိုတင်ပြောခဲ့တာလားကွယ် ။

Title: သူငယ်ချင်းလေးရေ ...
By: ဗီးနပ်(စ်)
မမြင်ရတဲ့သံယောဇဉ်များ ...
တစ်ခါတလေပိုကဲသွားလို့ ...
အဆုံးစွန်ခင်မင်ခြင်းများနဲ့ ...
အချစ်များစွာပိုလာတတ်တာ ...
သိပ်ချစ်ရတဲ့သူငယ်ချင်းမင်းနဲ့ ...
ခွဲခွာရမှ ကိုယ်တွေ့ကြုံတယ် ။
ဘယ်တုန်းကမှ မကြားခဲ့ဘူးတဲ့ ...
ရင်ခုန်သံတွေစီစီညံနေလို့ ...
သူငယ်ချင်းရေ ...
ခဏလောက်ပြန်လာခဲ့ဦးနော် ။

Title: ပြောချင်သလိုပြောပါ
By: ဗီးနပ်(စ်)
ကြားနိုင်ခွင့်ရရင် ...
မင်းပြောလာမယ့် ...
စကားသံလေးကို ...
နားထောင်ချင်သေးတယ် ။
အနေဝေးကြပေမယ့်လ
သစ္စာစကားဖြစ်ဖြစ် ...
မုသားစကားဖြစ်ဖြစ် ...
အလွမ်းပြေအဖြစ်နဲ့ ...
နားထောင်လိုက်ချင်တယ် ။

Title: အူကြောင်ကြောင်မဖြစ်ချင်
By: ဗီးနပ်(စ်)
မျဉ်းပြိုင်ဖြစ်နေတဲ့ဘဝလမ်းမှာ ...
ဆုံနိုင်ခွင့်ဆိုတာလေးတစ်ခုအတွက် ...
အူကြောင်ကြောင်မမျှော်လင့်ချင်ဘူး ။
နင့်ကိုလည်း ... မလွမ်းစေချင် ၊
ငါ့ကိုယ်လည်း ... မကျွမ်းစေချင် ၊
နီးလျက်နဲ့ဝေးတာထက်စာရင်
ဝေးလျက်နဲ့လွမ်းနေကြတာက ...
ပိုပြီး ပိုပြီး ... ခံသာမယ်ထင်လို့
မင်းနဲ့အဝေးဆုံးကိုထွက်သွားမယ် ။

Title: ကျေနပ်နိုင်သူပါ
By: ဗီးနပ်(စ်)
အချစ်ဆိုတာထက် ...
မေတ္တာတရားက ...
ပိုအေးမြပါတယ် ။
ဒါကြောင့် ...
အချစ်တွေရဖို့မလို ...
မေတ္တာတွေကိုပဲ ...
ဖြန်းဝေလွှမ်းမိုးလို့ ...
မေတ္တာကိုပဲပြန်ရခဲ့ရင် ...
ကျေနပ်လိုက်နိုင်ပါရဲ့ ။

Title: သူမပြုံးပြနေပြီ
By: ဗီးနပ်(စ်)
မပြောဘဲသိနိုင်တဲ့ ...
ဘာသာစကားတစ်ခု ...
မျှော်လင့်နေမိတဲ့ ...
ကောင်မလေးမင်းရဲ့ ...
မျက်ဝန်းတွေထဲမှာ ...
မြင်လိုက်မိတဲ့အချိန် ...
ရင်ခုန်သံတွေ ... တဒိန်းဒိန်း ၊
မျှော်လင့်ချက်တွေ ... ပြည့်လျှံ
အိုလေ ... သူမပြုံးပြနေပါလား ။

Title: လက်တွဲတော့ မဖြုတ်စေချင်
By: ဗီးနပ်(စ်)
ချစ်သူရေ ...
ပျော်ရွှင်စရာကြုံလည်း ...
အနားမှာမျှဝေခံစား ...
ပျော်စရာကမ္ဘာသားဖြစ်ရမယ် ။
ဝမ်းနည်းစရာကြုံလည်း ...
အတူတူရင်ဆိုင်ထား ...
အလွမ်းကမ္ဘာလူသားဖြစ်ရမယ် ။
တစ်ခုတော့ ... တောင်းဆိုပါရေစ ။
ဘယ်လိုအဖြစ်တွေပဲကြုံကြုံ ...
လက်တွဲတော့ မဖြုတ်လိုက်ပါနဲ့ ။

Title: အချစ်က ... ဒီလိုမျိုးလား
By: ဗီးနပ်(စ်)
အမှတ်မထင်တဲ့လ
ဖြစ်ပျက်မှုလေးကြောင့် ...
သူနဲ့စဆုံခဲ့ချိန်ကပေါ့ ။
တသသနဲ့ရင်တွေခုန် ...
ယောင်ယောင်မှားမှားနဲ့ ...
လက်ဖျားတွေအေးစက် ...
တောက်စားတဲ့သူ့အပြုံးကို ...
ရှောင်ဖယ်ဖို့လည်း မဝံ့မရဲ ။
ဪ ... အချစ်ဆိုတာက
ဒီလိုမျိုးပဲ ထင်ပါရဲ့နော် ။

Title: အပြန်အလှန်အချစ်
By: ဗီးနပ်(စ်)
ချစ်သူရဲ့နှလုံးသားမှာ ...
တို့ကိုယ်တိုင်ဖွဲ့ဆိုထားတဲ့ ...
ကဗျာလှလှလေးတွေရှိတယ် ။
တို့ရဲ့ရင်ခွင်နွေးနွေးမှာ ...
ချစ်သူကပေးအပ်ထားတဲ့ ...
လမင်းအေးအေးလေးရှိတယ် ။
တို့နှစ်ယောက်မျက်ဝန်းမှာ ...
အပြန်အလှန်ပေးအပ်ထား ...
အကြင်နာများစွာရှိတယ် ။

Title: မုန်းမိမှာစိုး
By: ဗီးနပ်(စ်)
တို့ကမင်းကို ...
မမုန်းချင်ပါဘူး ။
တောင်းပန်ပါတယ် ။
မင်းရဲ့အတ္တတွေနဲ့ ...
တို့နှလုံးသားလေးကို ...
ဖိအားမပေးလာပါနဲ့ ။
မွန်းကျပ်လို့ပေါက်ကွဲ ...
မင်းကိုမုန်းလိုက်မိမှာပဲ ...
သိပ် သိပ်ကြောက်နေမိလို့ပါ ။

Title: နေရာတိုင်း ... မင်းအမိန့်
By: ဗီးနပ်(စ်)
မင်း ... လုပ်ချင်သလိုလုပ် ၊
မင်း ... ထားချင်သလိုထား ၊
မင်း ... ဆက်သွယ်ချင်မှဆက် ၊
မင်း ... လာခိုင်းမှလာမယ် ၊
တို့ဟာလေ ... မင်းရဲ့
အဖြည့်ခံလူသားတစ်ဦး ၊
တို့ဘဝက ... မင်းရဲ့
လက်ပါးစေကြီးတစ်ဦး ၊
ဖြစ်ပြီးရင်း ... ဖြစ်နေပါပေါ့လား ။

Title: အသည်းကွဲမီးတောက်
By: ဗီးနပ်(စ်)
မီးလောင်နေတဲ့ ...
သစ်သားတုံးကို ...
ရေနဲ့ငြိမ်းသတ်တယ် ။
ကျွမ်းလောင်နေတဲ့ ...
တို့ရဲ့အသည်းတွက် ...
ဘာတွေနဲ့ငြိမ်းမလဲ ...
ဘယ်လိုများငြိမ်းမလဲ ...
အဖြေရှာခက်လွန်းတဲ့ ...
ပုစ္ဆာတစ်ပုဒ်ပါလားကွယ် ။

Title: သူငယ်ချင်းအဖြစ်ပဲကောင်းပါတယ်
By: ဗီးနပ်(စ်)
အမြတ်နိုးဆုံးသူတစ်ယောက် ...
ရင်ထဲမှာခိုအောင်းနေပေမယ့် ...
မိန်းကလေးတစ်ယောက်ရဲ့ဘဝ
ချစ်တာကို ... ဖွင့်ပြောခွင့်မရှိ ၊
မေတ္တာကို ... လှစ်ဟခွင့်မရှိ ၊
ရင်ထဲမှာရှိသမျှအားလုံး ...
သိမ်းဆည်းထားရတဲ့ဘဝမို့
သခင်ရေ ...
သူငယ်ချင်းတွေအဖြစ်နဲ့ပဲ ...
ဆက်ပြီး ရှိနေကြပါစို့ကွယ် ။

Title: အချစ်တု
By: ဗီးနပ်(စ်)
ရင်ထဲမှာတမြတ်တနိုးနဲ့ ...
ချစ်ခဲ့ရတဲ့အချစ်တစ်ခု ...
ထာဝရပေးဆပ်ဖို့တွက် ...
အကြိမ်ကြိမ်အထပ်ထပ် ...
ပြန်ဆန်းစစ်ခဲ့မိတာကို ...
အပြစ်လို့ဆိုချင်သလား ။
အတုအယောင်ပေါတဲ့ကာလ ...
" အချစ် " ဆိုတဲ့အရာမှာလည်း ...
" အတု " တွေကအမြဲရှိတယ်လေ ။

Title: မခင်ချင်တော့ဘူး မိုးရာသီရယ်
By: ဗီးနပ်(စ်)
ချစ်သူကိုအဝေးကလွမ်းရုံလွဲလို့ ...
ဘာမှမတတ်နိုင်တော့တဲ့ဘဝ ။
ကြေကွဲခြင်းရင်မှာများစွာနဲ့ ...
မိုးရေစက်တွေကိုငေးမောရင်း ...
အတိတ်ဟောင်းရဲ့ပုံရိပ်များစွာ ...
တရိပ်ရိပ်မြင်ယောင်လာတယ် ။
မနှင်ချင်ပေမယ်အားနာတယ် ...
ဖော်မဲ့အလွမ်းတွေမဖြေသာလို့ ...
မိုးရာသီလေးရယ် ...
ဝေးဝေးကို အမြန်သာသွားပါတော့ ။

Title: ထာဝရချစ်ကဗျာ
By: ဗီးနပ်(စ်)
မခြွေရက်ဘူး ...
ခြေလက်တုန်ယင် ...
ခုံမင်မဲ့ကင်း ...
ချစ်ခြင်းသစ္စာ ...
မေတ္တာဖြူဖွေး ...
မြတ်နိုးတေးသီ ...
ယုံကြည်ပါနော် ။
ချစ်တဲ့သူရယ် ...
ထာဝရတွက်ပေါ့ ။

Title: အချစ်အဲဒါ ... အဲဒါအချစ်
By: ဗီးနပ်(စ်)
ချစ်ခြင်းဆိုတဲ့အရသာ ...
အမှန်အကန်သိခွင့်ရလို့ ...
ဝမ်းနည်းခံစားရင်းနဲ့ပဲ ...
ကျေနပ်စွာပြုံးမိတယ် ။
ခါးသီးလိုက်တာ ... အဲဒါအချစ် ၊
မုန်းတီလိုက်တာ ... အဲဒါအချစ် ၊
ချိုမြိန်လိုက်တာ ... အဲဒါအချစ် ၊
ရက်စက်လိုက်တာ ... အဲဒါအချစ် ၊
ကြင်နာလိုက်တာ ... အဲဒါအချစ် ၊
အချစ်အဲဒါ ... အဲဒါအချစ် ။

Title: ရက်စက်ခြင်းနဲ့ဟန်ဆောင်ခြင်း
By: ဗီးနပ်(စ်)
ချစ်သူဆီကနားလည်မှု ...
ချစ်သူပေးတဲ့အကြင်နာ ...
ဆောင်းကာလအစမှာ ...
အံ့ဩစွာရရှိခဲ့ပေမယ့် ...
ဆောင်းရဲ့တစ်ညမှာပဲ ...
ခါးသီးစွာဆုံးရှုံးသွားပြီ ။
အေးစိမ့်တဲ့ကာလမှာ ...
အေးစက်စက်စကားတစ်လုံး ...
ရက်စက်တတ်လိုက်တာနော် ။
" ဟန်ဆောင်ပြီးချစ်ခဲ့တာ " တဲ့ ။

Title: အရူးအမူးမျှော်လင့်
By: ဗီးနပ်(စ်)
တမ်းတဝေဒနာ ...
ကြေငြာခွင့်မရှိ ...
ရင်ထဲမျိုသိပ် ...
ရိပ်မိသွားနိုး ...
စိုးထင့်ရပြန် ...
သခင့်ထံမှ ...
ဝေဒနာတွေ ...
ဖြစ်နေပါစေ ...
အရူးအမူးပဲ ...
မျှော်လင့်နေမယ် ။

Title: မချစ်တတ်သူမဟုတ်ခဲ့ကြောင်း
By: ဗီးနပ်(စ်)
မမေ့ရက်ခဲ့ပါ ...
ဝေးသွားမှငိုချင် ...
ရင်အသည်းနှစ်ထိ ...
ပိုချစ်၍ပိုလွမ်း ...
ရင်နွမ်း၍လှိုက်ဆူ ...
ဝေဒနာအပူမှာ ...
မဖြေသာတော့ဘူး ။
တစ်ခုတော့သိသွားပါ ...
ရင်နာနာဝေးခဲ့ကြအဖြစ် ...
မချစ်တတ်သူမဟုတ်ခဲ့ကြောင်း ။

Title: အပိုဆုက ... အလွမ်း
By: ဗီးနပ်(စ်)
ဟန်ဆောင်မှုအတွက် ...
လောကဇာတ်ဆရာက ...
ဆုအဖြစ်ဂုဏ်ပြုပေးတဲ့ ...
မာနနဲ့သိက္ခာတွေရရှိခဲ့ပြီ ။
ချစ်ရတဲ့ချစ်သူကတော့ ...
ခွဲခွားခြင်းဆိုတာနဲ့အတူ ...
အပိုဆုအလွမ်းများစွာနဲ့ ...
တို့အတွက် ...
ပြစ်ဒဏ်ချသွားခဲ့လေရဲ့ ။

Title: တိုးတိတ်လွမ်းခွင့်
By: ဗီးနပ်(စ်)
ထာဝရအတွက် ...
ရင်ထဲငိုကြွေး ...
အလွမ်းတေးတွေနဲ့ ...
တိတ်ဆိတ်စွာနာကျင် ...
ကြေကွဲလို့မှိုင်းဝေရင်း ...
တို့များရင်တစ်ခုလုံး ...
ပျက်ကြွေလို့ပြုန်းပါပြီ ။
အဝေးဆုံးကပဲ ...
ဝေဒနာများစွာကို ...
တိုးတိတ်လွမ်းခွင့်ပြုပါတော့ ။

Title: ရင်ထဲမှာ
By: ဗီးနပ်(စ်)
နွေးထွေးအားပေး ...
မင်းအသံလေးကို ...
တငြိမ့်ငြိမ့်ရင်ခုန် ...
ကိုယ့်အသိအာရုံမှာ ...
အေးစက်မှုပြည့်နှက် ...
ကာရံပျက်တဲ့မနက်မှာ ...
နှင်းစက်တွေမျှော်ငေး
မင်းအပြုံးတွေမှန်းဆ ...
ဆွေးတသသနဲ့ပဲ ...
ငါ့ရဲ့ရင်ထဲမှာ ... ။

Title: အနာဂတ်ရဲ့ချစ်ခြင်း
By: ဗီးနပ်(စ်)
နှလုံးသားတေးသံ ...
ငြိမ့်ငြိမ့်လေးစီးဆင်း ...
တုန့်ပြန်ခြင်းအဖြစ် ...
ငှက်လေးတွေဦးညွတ် ...
အနာဂတ်ပန်းခင်းက ...
အရောင်အသွေးစုံလင် ...
ဖူးပွင့်လို့နေကြတယ် ။
ရင်တွင်းကိုယ်စီမှာလည်း ...
ကြည်နူးခြင်းတွေအပြည် ...
အဲဒါ ... ချစ်ခြင်းရဲ့ကဗျာ ။

Title: မရိပ်မိဘူးလား
By: ဗီးနပ်(စ်)
ကဗျာမဆန်လက်အစုံနဲ့ ...
ဘဝလက်တွဲဖော်ကို ...
ဆွဲင်ခေါ်ချင်နေသူပါ ။
မှိန်ဖျော့တဲ့မျက်ဝန်းအစုံနဲ့ ...
ချစ်သူမင်းလေးကို ...
ငေးမောကြည့်နေချင်သူပါ ။
ဒီလိုဝေဒနာတွေခံစား ...
ချစ်ဒုက္ခသည်အကြောင်း ...
တစေ့တစောင်းလေးတောင် ...
မင်းမသိဘူးလားကွယ် ။

Title: ကယ်တော်မူကြပါ
By: ဗီးနပ်(စ်)
ချစ်တတ်လာအောင် ...
သင်ပေးခဲ့တာ ... မင်း ၊
မုန်းတတ်သွားဖို့ ...
ညွှန်ပြခဲတာ ... မင်း ၊
အခုတစ်ခါ ...
အချစ် ၊ အမုန်းကင်းမဲ့ဇုံ ...
ကိုယ်ပိုင်ကမ္ဘာတစ်ခုနဲ့ ...
နေတတ်ဖို့သင်ပေးနေပြန်ပြီ ။
ဗီးနပ်(စ်)ရေ ...
ကယ်တော်မူပါဦး ။

Title: စတေးခဲ့တဲ့အချစ်
By: ဗီးနပ်(စ်)
ချစ်ခဲ့ဖူးတယ် ...
အသက်တမျှ ...
နှလုံးသားနဲ့ပေါ့ ။
မယှဉ်သာထား ...
ဂုဏ်ဓနတွေကြား ...
အသိုင်းအဝိုင်းအင်အား ...
အစဉ်အလာများကြောင့် ...
ရင်နာစွာအရှုံးပေးခဲ့ရသူပါ ။
မှတ်ထားနော် ...
ချစ်လျှက်နဲ့ စတေးခဲ့တာပါ ။

Title: ရင်ခုန်သံတစ်မျိုး
By: ဗီးနပ်(စ်)
မင်းဓာတ်ပုံလေးကို ...
လွမ်းမောတမ်းတ ...
ငုံ့ကြည့်လိုက်ချိန် ၊
တို့နှလုံးသားမှာ ...
ဒိတ်ခနဲခုန်သံ ...
မယုံနိုင်စရာလို ...
ပြန်ကြားနေရတယ် ။
အချစ်ဆိုတာက ...
ရင်ခုန်သံတစ်မျိုးလား ။

Title: ပျံသန်းသွားပေါ့ ... ငှက်ကလေး
By: ဗီးနပ်(စ်)
ငါလိုသစ်ခြောက်ပင်အိုထက် ...
ခဏတာဝင်နားခိုရက်တဲ့ ...
အချစ်ငှက်ငယ်လေးရေ ။
မင်းကတော့လွတ်လပ်စွာ ...
ခြေစုံကန်လို့ပျံသန်းသွား ။
လှုပ်ခါလို့ကျန်ရစ်ရှာတဲ့ ...
သစ်ကိုင်းခက်လေးမှာတော့ ...
တစ်သက်တာငြိမ်သက်ဖို့ ...
ဘယ်လိုမှမဖြစ်နိုင်တော့ဘူးပေါ့ ။

Title: အချစ်ရှုံးရဲ့အလွမ်း
By: ဗီးနပ်(စ်)
ကောင်းကင်မှာကြယ်မစုံ ...
တိမ်လွှာရုံမိုးသားတွေနဲ့ ...
ကွေးနေတဲ့လကလေး ...
မြုပ်လိုက်ပေါ်လိုက်ပေါ့ ။
ကြယ်မှုံတွေကလည်း ...
အထီးကျန်တောက်ပလို့ ။
တစ်လောက ၊ တစ်ကမ္ဘာလုံး ...
အချစ်ရှုံးသွားတဲ့ငါ့ကို ...
လှောင်ပြောင်နေကြပြီလား ။

Title: ဘာမှ ... ဂရုမစိုက်နိုင်
By: ဗီးနပ်(စ်)
ငါလေ နင့်ကို ...
ချစ်ရတဲ့သူဆီက ...
လိုချင်တာမှန်သမျှ ...
ပြုံးပြုံးလေးနဲ့ ...
အရယူပြမယ် ။
ဘယ်သူတွေကငါ့ကို ...
ဘယ်လိုပဲအပြစ်ဆိုဆို ...
အချစ်စစ်စစ်ချစ်သူမို့ ...
ဘာကိုမှဂရုမစိုက်ဘူး ။

Title: မှတ်မိရဲ့လားကွယ်
By: ဗီးနပ်(စ်)
ချစ်သူ
မြမင်ရတာအချိန်တွေကြာလို့
လစ်ဟာနေတဲ့တို့ရင်ခွင်ကို
မင်းလေး မမှတ်မိနိုင်တော့ဘူးပေါ့။
အရူးအမူးတွယ်ငြိခဲ့သူမို့
မူယာမာယာတွေလည်းအလုပ်နိုင်
အရိုးခံအတိုင်း အကြင်နာတွေပုံပေး
နွေးနွေးထွေးထွေးဆက်ဆံမိခဲ့တာက
တို့ကို အထင်သေးစရာဖြစ်နေပြီလား။

Title: မင်းရဲ့အသံလေးက
By: ဗီးနပ်(စ်)
မှေးစက်မရ ...
အလွမ်းသင့်ည ...
ကြယ်တွေကိုမော့ငေး ...
မျက်ဝန်းတွေတမ်းတ ...
နွမ်းလျတဲ့ရင်ခွင်မှာ ...
ရက်စက်ခြင်းဓားသွားထက် ...
အထီးကျန်ပျားရည်စက်ကို ...
မက်မက်မောမောစားသုံး ...
အပျော်တွေပျောက်ဆုံးလည်း ...
မင်းအသံလေးက ... နှလုံးသားမှာ ။

Title: မြတ်ဆရာ
By: နှင်းစက်(ရွှေကြို)
ပညာပန်းခင်း ဥယျာဉ်တွင်းဝယ်
အလင်းဝေဖြာ ထွန်းညှိကာဖြင့်
ပညာပေးဝေ တပည့်တွေကို
ရစေလိုတာ မြတ်ဆရာ ။
ပေါင်းမြက်ကိုသင် မြေလည်းပြင်လို့
ဖြူစင်စိတ်ထား လှပသွားအောင်
ကျင့်ပွားစေကာ ဥယျာဉ်သာဝယ်
သိက္ခာရှိတာ မြတ်ဆရာ ။
သူပျိုးသည့်ပန်း ပွင့်ဝေလန်းကာ
လန်းဆန်းဝေဆာ ခက်ဝေဖြာလို့
လွန်စွာကြိုးကုတ် သူ့အလုပ်ပင်
ကြိုးရှုပ်နေရှာ မြတ်ဆရာ ။
လူကောင်းလူတော် ဖြစ်ရေးမျှော်ကာ
လူမော်အများ ထင်ပေါ်သွားက
ရင်မှာပီတိ ဂွမ်းဆီထိ၍
အားရှိနေတာ မြတ်ဆရာ ။
တပည့်ဆရာ ရေနှင့်ကြာမို့
ဖွေရှာဝမ်းစာ ဖြည့်တင်းကာဖြင့်
ရိက္ခာရရေး သိက္ခာပေးပြီး
ဝမ်းရေးမရှာ မြတ်ဆရာ ။
ဆရာ့ကျေးဇူး ဂုဏ်ချိန်ထူးကို
အထူးသိကာ မြတ်ဆရာအား
ရင်မှာအသိ စဉ်သတိဖြင့် ။

Title: ဘဝလှေကား
By: ဒီမိုးလွင်
ဘဝအနှစ် လူရယ်ဖြစ်ခိုက်
အချစ်ကိုရှာ မုန်းကမ္ဘာဝယ်
ဖန်လာ ချနင်း နံနက်ခင်းတို့
ကြွေဆင်းမြေအောက် ချိန်ခါနောက်မှာ
ကျပျောက်တယ်လေ့ ပျောက်တယ်လေ့ ။
တဆင့် တဆင့် စွမ်းကုန်တင့်သော
ပန်းပွင့်ငယ်များ ဝင့်ထည့်ငြားသို့
ကြိုးစားဖွေရှာ မြတ်ပညာဖြင့်
လူ့ရွာတက်လမ်း ဟိုဘက်ကမ်းထိ
လှော်စမ်းပါလေ့ လှမ်းပါလေ့ ။
လောကဓံဆို လှမ်းလို့ကြိုလိုက်
နဂိုစိတ်ဇွဲ သွေးလိုရဲမှ
မလွဲပန်းတိုင် ဖမ်းဆုပ်နိုင်အံ့
အပြိုင်စွန့်စား လူ့စွမ်းအားကို
ဝင့်ကြွားပါလေ့ ကြွားပါလေ့ ။
ဘဝလှေကား ထုဆစ်သွားသော်
အမှားကိုပြင် အမှန်မြင်မှ
နောင်လျင်မြေကြီး ရွှေငွေသီးလိမ့်
ချည်းနှီးဘဝ မဖြစ်ရအောင်
ကျင့်ကြပါလေ့ ကျင့်ပါလေ့ ။

Title: ဒါနကောင်းမှုကြိုးစားပြ
By:အမည်မသိ
နိုင်လင်းစိုး(ချင်းတွင်းမြ)
လင်းအာရုဏ် နေခြည်သန်းတော့
ရွှေရည်ဖြန်း လျံဖြာ
ထေရ်ရည်မှန်း သံဃာတော်ကို
မှန်စွာနော် လှူဒါန်း ။
ဆွမ်းချက်ဖို့ ကျိုးမျှော်ကာကွယ်
နှိုးဆော်ရှာ အုံးမောင်းသံလွှမ်း ။
အာရုံဆွမ်း ဖိတ်လှူပြန်တယ်
နိဗ္ဗူယံ ရည်မှန်း ။
စိတ်ယူမှန် အတည်စွမ်းသမို့
ပြည်တစ်ဝှမ်း သာယာ ။
ဤကုသိုလ် ဖို့ဘာဂ, ကိုဖြင့်
ပို့ကာသ စိတ်ကြည်ဖြူစွာ ။
သဒ္ဓါစိတ် ပွားများကာရယ်
အားထားရာ မဂ်ဖိုလ်ခရီးသို့
ဖက်ကြိုပြီး လှမ်းကြွပေ
မြန်းရမလေ ။
ဒါနထုပ် မြှုပ်နှံစေချင်
ရုပ်,နာမ်တွေ မတည်မြဲလို့လေး ။

Title: မိုးလပန်းချီ
By: ဝံလက်(လခြမ်းခြေ)
မိုးဦးဝဿန်၊ တိမ်ယံယှက်သိုင်း၊ အုံ့ဆိုင်းလေ ။
ဝဿန်ခါတွင် ထက်ကောင်းကင်ဝယ်
တိမ်မျှင်တိမ်တိုက် တစ်ဖြိုက်ဖြိုက်နှင့်
တက်လှိုက်ရွယ်နှင် မှိုင်းညို့ဆင်လျက်
ရှစ်ခွင်နယ်အား သတင်းပါးကာ
ပြေးလွှားမြန်ချည် ခြုံလွှမ်းတည်၍
သာစည်နှောရွှန်း ဝသုန်နန်းအား
ဖြိုးသွန်းညံစာ ကွန်းဖွဲ့ရွာလျင်
ကမ္ဘာလောက ချမ်းအေးမြစေ
လှပသာယာ ငြိမ်းကြောင်းတည့်လေ ။
ပင်ညှာခက်ဦး စိုစိမ်းမြူး ။
မိုးသားလွှမ်းခြုံ၊ လူ့ဘုံစခန်း၊ သာလွန်းပေ ။
ပဇ္ဇုန်ရှင်မင်း မြေသက်ဆင်း၍
လယ်ကွင်းယာမွန် ရေပြည့်လျှံသော
သိန်ကန်သာစွ သမယဝယ်
လုလ္လ ပန်ဆင် လယ်အရှင်တို့
ထွန်ကျင်ထွန်တုံး စုကာရုံးလျက်
ကိုင်းမြုံးတစ်ခွင် လုပ်ငန်းဆင်ကာ
ပျိုးပင်အလား မျိုးစပါးကို
တေးသွားဖန်ချီ ဝင့်ကာသီနှင့်
သာကြည်မောလွှ စိုက်ပျိုးကြသည်
မိုးလတန်ဆာ အလှတည့်လေ ။
လယ်ယာမြေလေး မြရောင်စွေး ။
ဗုဒ္ဓဘာသာ၊ ပြည်ရွာသတင်း၊ ကောင်းခြင်းဝေ ။
ရှင်တော်ဗုဒ္ဓ အဆုံးမတည့်
ဝါလခါတွင် ရဟန်းရှင်တို့
ကြည်လင်ချမ်းမြ ဝါသုံးလအား
ဓမ္မဆာယာ ခိုမှေးပါသော်
သံဃာဂုဏ်ပန်း ရည်မျှော်မှန်း၍
သင်္ကန်းအစ ဒါတဗ္ဗနှင့်
ဒါနအလှူ သောင်ဇမ္ဗူတွင်
အောင်သူမည်စွ ဆုခြွေသလျက်
ပုညကင်းပါး ဝေနေများကို
စိတ်ထားကြည်စွာ မျှဝေငြာသည်
ဘာသာထူးမြတ် အလင်းတည့်လေ ။
မိုးဦးခါဆန်း ပန်းချီပန်း ။

Title: အရွယ်မလွန်ခင်
By: သိင်္ဃသူ
တဏှာထိုထို အထိအတွေ့တွေကြောင့်
ဇရာကို သတိမေ့လျှင်ဖြင့်
ဂတိလေ့ အပါယ်ရွာ
မသိသ၍ အရှိမတွေ့
အငြိအမွေ့ တွယ်တာလျှင်
အဖယ်ခွါ ခက်ဆုံး ။
မနေ့ကထက် ရင့်ရော်တာကို
သင့်လျှော်စွာ တွေးဆဉာဏ်သုံး ။
အဖန်ဖန်ပူဆွေ ကြံယူတွေး
ဆံဖြူဖွေး ခေါင်းလည်တုန်လျှင်
ကောင်းရွယ်ကုန် ဉာဏ်ရှုံး
အကြောင်းရယ်စုံ သန်မြန်တုန်းက
ဓမ္မံထုံး မွေ့ပျော် ။
နိဗ္ဗိန္ဒာ ဇောအထပ်ထပ်ရယ်နဲ့
ဆိတ်ငြိမ်ရာ တောအရပ်မှာဖြင့်
မနောဓါတ် ဖွပ်လို့သာလျှော် ။
အမြင်မှာရှင်း မငြင်းဖေါ်ဆောင်
ပညာထွင်း အလင်းပေါ်အောင်
အဆင်းနော် ကြည်ပလျှမ်းစေဖို့
ဆီမခန်း မီးစာမကုန်ခင်
ပြီးစွာစုံလင် ။
စိတ်မငြူ တမ်း ဟိတ်ဖြူ စခန်း
နိဗ္ဗူ နန်း အမြိုက်ခွင်ကို
မလိုက်လျှင် ခက်ဦးတော့လေး ။

Title: မြတ်ချမ်းသာ
By: နှင်းဝေဝေ(ပွင့်ဖြူ)
သံသရာ ဝဲကယက်ကိုလ ၊
အပြန်တစ်ရာ စွဲမက်ခဲ့ပါလို့
တွဲဆက်ရ ဘဝ အစုံ ။
အငိုအရယ် အချစ်အလွမ်းတွေနဲ့ ၊
သိုဖလှယ် တစ်ရစ်ဆန်းကာဖြင့် ၊
အပိုတွယ် အညစ်သွမ်းတောကို ၊
ခေတ်ပန်းနှောကာ ကြံဆောင်သုံးတော့၊
သံယောင်ပြုံး ပကာသနတွေနဲ့
(ဟော့ဒီ )လောကဇာတ်ခုံ ။
ငါနဲ့ငါသာ အတ္တ အစွဲကိုးတော့၊
လာကွဲ့ မကြာ ထပ်ကျငရဲအိုးမှာ
မလွဲတိုးပေါ့ တူမျှအရှိန်၊
မူလအိမ်သို့ အဖန်ဖန်ပြေး၊
အတန်တန်ဝေးခဲ့ရ သုခဘုံ၊
ဖုံဖုံဖြူးတာက အပါယ်လမ်း ။
ဖြစ်ရာမှာ ဆင်ခြင်ထိန်းနိုင်ဖို့ ၊
မေတ္တာသာ အစဉ်ကိန်းလေပါ့၊
ဘဝင်ငြိမ်းမှ ဖြစ်ပျက်မြင် ၊
တမင်ယိမ်းရ ရှစ်မဂ္ဂင်ဆီ၊
စစ်တွက် ပြင်ဆင် ကျင့်ကာသုံးလျင်ဖြင့် ၊
ပြစ်ရှာမုန်း အပုတ်ကောင်မှာ၊
ချုပ်နှောင်ခွာ ပစ်ကာပြေးမယ် ၊
သစ္စာလေးသွယ် တကယ်ဆိုက်ပါမှ ၊
အပါယ်မလိုက် ချမ်းသာမြတ် ဆီသို့ ၊
(ရှိသမျှကိုလေ) ကုန်ဖြတ်လို့လှမ်း ။

Title: နှင်းဆီ
By: သွန်းမိုးစက်(ပခုက္ကူ)
အသွေးညီ စွေးနီလှ
ထွေးပြီပ ပွင့်ဖြာ
ရွေးသီကြ မဝင့်ဝါတယ်
ဆင့်အလွှာ ကြူမွှေး ။
စဉ်သဖြင့် ယှဉ်ဝံ့ပါတယ်
ယဉ်ဆင့်ကာ ကျက်သရေဖွေး ။
ပန်းတစ်ပွင့် ပွဲတင့်ရန်ကွယ်
ဝဲလွင့်ဟန် လှသွေး ။
ရဲရင့်ပြန် ဘဝပေးနဲ့
ဖွဖွလေး ဖူးချီ ။
ခြွေလက်ကို ဟိုဒီယိမ်းလို့
ချိုကြည်တိမ်း ဆူးတွေနဲ့သီ ။
ရနံ့နှင့် အဆင်းညီတယ်
အချင်းမှီ တကယ်လှမို့
ရွယ်သမျှ မက်မပြေ
ခက်ရပေါ့လေ ။
နှစ်ဆီတဲ့ ယစ်မူးစေတယ်
သစ်ဖူးဝေ ပွင့်လျှက်ကွဲ့လေး ။

Title: မြန်မာ့သိုင်း
By: ရွှေဒုံမောင်
ဗန်ရှည်နဲ့ ဗန်တို
ရန်ပြို စေထင်ရှား ။
နယ်ချဲ့ဆို ဂျွမ်းပြန်ကွဲ့
တွန်းလှန်ခဲ့အား ။
ဟန်ချက်မှန် ခွာဆုတ်သွား
ခုတ်ထားမယ့် မာန်ပြင်
ဇွဲသက်လုံဆင် ။
လျင်မြန်မြင်
ပျံဝင်လလှံတုတ် ။
ပျောင်းနွဲ့စွာ စောင်းငဲ့ပါလို့
မောင်းနဲ့ကာပုတ် ။
ဘယ်ယိမ်းရှောင်ခြေကန်အုပ်
ပြုတ်ရုတ်လို့ ဒူးနဲ့ကာ ။
နက်တံတောင်လက်ဖျံ ပက်
ရှစ်ကွက်အင်္ဂါ ။
သတ်ငါးသတ်ပြည့်စုံစွာ
ညီညာစေပိုင်မှ ။
ဝဠာပေါ်
ကမ္ဘာကျော် မြန်မာ့သိုင်း
ပွဲတိုင်းနိုင်ရ ။

Title: မသေသောသွေးစက်များ
By: ဇော်လွေမင်းဆက်
ဧရာဝတီက
ရာဇဝင်အထပ်ထပ်ကို ခြုံရံပြီး
အလယ်ပိုင်းအင်ပါယာကို
နေအစင်းစင်းနဲ့
ထွန်းပ စေခဲ့တယ် ။
လှည်းဝင်ရိုးသံတစ်ညံညံနဲ့
ဆည်းလည်းသံ တစ်ချွမ်ချွမ်
မွေးဖွားစေဖို့အတွက်
ယုတ်၊ လတ်၊ မြတ်၊ သွေးအစက်စက်ကို
နေပူကျဲကျဲမှာ
ထွန်ယက်စိုက်ပျိုးစေခဲ့တယ် ။
အနော်ရထာဆိုတာ
သမိုင်းစာမျက်နှာအတွက်
အလှကြည့်သက်သက်
ထားရှိခဲ့တာ မဟုတ်ဘူး ။
အမှောင်စွန်းလို့
ပျက်ယွင်းခဲ့ရတဲ့ စိတ်ဓာတ်တွေ
ကိုးကွယ်မှားလို့
ခြစားခံခဲ့ရတဲ့ ကျင့်ဝတ်တွေ
ပ ပျောက်ဆိတ်သုဉ်းစေဖို့အတွက်
ထေရ ရောင်ဝါထွန်းလင်းခဲ့တဲ့ မြေ ။
ကမ္ဘာမှာ
မြန်မာမှန်ရင်
ရင်ဘတ်နှစ်ခြမ်းကို (ဗြန်းကနဲနေအောင်)
ဖွင့်လှစ်ဝံ့ကြူးလိုက်ကြစမ်း
ပုဂံမြေမှာ
မသေသေးတဲ့
သူရဲကောင်းတို့ရဲ့ သွေးစက်တွေ
သည်ကနေ့အထိ
နိုးကြားရင့်သန်နေသေးတယ်
ဆိုတာ ။

Title: နောင်မသေရာဆီရှာကြပါစို့လေး
By: ဘုန်းထက်ကျော်
(သာစွညီညာ ဖြာစာဂ)
ဒါန၊ သီလာ ဘာဝနာစ
မကွာရှာကြ ဝိပဿနာ
တဏှာရာဂ အသိဖြတ်ပါကွယ်
သတိကပ်ကာ ဖယ်ရှောင်ရှား
(ဖိုလ်ဟိတ်မရှုံး မန္တမပါ)
ကိုယ်စိတ်နှလုံး ခန္ဓအလွှာဝယ်
ဓမ္မမကွာ ရှုမှတ်ကျင့်ကြံပွား ။
(စံပြပမာ ပြုထပ်ဆင့်ရံထား)
(သွန်အပ်မိတ်များ သွေဆင်မကွာ)
မွန်မြတ်စိတ်ထား နေအသွင်ပမာလို
ပြည်တစ်ခွင်ကမ္ဘာ စိုက်ကာထူး
ရေစင်ဓမ္မာ အမြိုက်ဖြာတရားကိုဖြင့်
တိုက်ဝဠာအလွှား ထွန်းဖြာစေ ။
(ရှာကြည့်ဟုတ်မှန် သွင်သာလှခန်းမို့)
ငါ၏ရုပ်နာမ် သင်္ခါရနန်းကိုပ
မြင်လာကြစမ်း မမြဲပါပေ ။
(ဝင်္ကပါဘဝနန်း ကဲသာနေ)
(လွှာခွဲမှတ်ရ သာသနာ့မြေမှာ)
ငါစွဲအတ္တ မာနတွေကို
ခဝါချစေ ကြေညာလင်းပါလို့
ဝေနေယျာခပင်း ဆောင်နှင်းခေမာပြည်
အောင်ခြင်းဝေဖြာစည် ။
(စာဂဆောင်ကျဉ်း တဏှာထိပ်ဖီ)
သာသနာ့ဘောင်တွင်း မဟာရိပ်စည်မှာ
သဒ္ဓါစိတ်တည် ကြည်နူးပျော်စို့လေး ။
(ရန်မျိုးဖြတ်ချ ကဝိမြတ်မကွာမှီ)
တန်ဖိုးအနဂ္ဃ ဝိပဿနာအဆီကို
သတိကပ်ကာရည် ရှုပွားပါစို့လေး ။
(အမြဲမုချ သောင်ဗွေလွှာတည်)
ရခဲလူ့ဘဝ အောင်မြေချာမဟီမှာ
နောင်မသေရာဆီ ရှာကြပါစို့လေး ။

Title: မီးအိမ်ရှင်
By: ချစ်ချစ်(ဟမလ)
တာဝန်တွေ လွယ်ကာထမ်း
တောင်ပေါ်လမ်း နာဂမြေ ။
ပညာချို နို့ရည်တိုက်ဖို့
ဦးခိုက်ခဲ့ပေ ။
ဝေးခဲ့ရ ငယ်ကျွမ်းဆွေ
လိုက်ဖို့လေ မခေါ်ရက် ။
အလှမ်းကွာ တောင်ပြာတန်းမှာ
လွမ်းပန်းဝေလျှက် ။
မှိုင်းညှို့နေ တောင်ပေါ်ထက်
နေမထွက် မြူနှင်းဝေ ။
ပညာသင် ဥယျာဉ်မှူးကြောင့်
ထူးတင့်ကာနေ ။
အပြုံးမြ ပိတိချွေ
နာဂမြေ လှရေး ။
မြေပြန့်နေ ငယ်ကျွမ်းကိုလ
တမ်းတကာ စိတ်မှာလွမ်းသော်လည်း
သည်လမ်းကို သာယာလှအောင်ပ
ဘဝကို မောင်လေခင်းပါလို့
လင်းစေမယ်လေး ။

Title: မအေးသော 'ဆောင်း'
By: မိုးအောင်(မကွေး)
နှောင်းဝသန် မြောက်လေညင်းပြန်တော့
ငွေနှင်းတွေ မှုံပြာရီလို့
ခါတော်မှီ နှင်းသောက်ပန်းတွေနဲ့
ချမ်းမြမြ ဝန်းကျင်သာ ။
စိမ့်စိမ့်အေး စေရော့လား
ငြိမ့်ငြိမ့်လေး လေပြေရှင်ရယ်က
ဘယ်လိုပင် ဖေးကူအုံးတော့
ဆွေးပူနှုံး မောင့်မှာလေ
နှောင့်ဗျာပွေ အဖော်ကွဲပါလို့
ပူမြဲ ပူတာ ။
လှမ်းခေါ်ယောင် ရွက်ချပ်ကြားဆီက
လှအားပေ့ဖွေးဖြူစွာ
မွှေးကြူရှာတဲ့ သဇင်ခက် ။
ဆွတ်ချူရန် မလှမ်းရက်ပေဘူး
နွမ်းပျက်မှာ မလိုချင်
ငြိုငြင်စွာခင်ရှောင်တိမ်းလေသမျှ
မငြိမ်းနိုင် ဖြေမသာတဲ့
ဝေဒနာ အပူသစ်တွေ
တရစ်ရစ် ထပ်ထပ်လောင်းရင်း
သည်ဆောင်းလည်း မအေးချင်
ဆွေးမရွှင် ရင်အနွမ်းနဲ့ဘဲ
ကွယ်
လွမ်းနေ့တွေဆက် ။

Title: သေလူ
By: မိုးသီး
ကာလပေါ်ခေတ်ဟာ ခုထိနန်းမဆန်နိုင်သေးဘူး
အပျက်ပျက်တွေဟာ အပြက်အပြက်နဲ့
အချက်ကျနေတုံး
ဟိုဘက်ကခြောက်လိုက်
ဒီဘက်ကနောက်လိုက်နဲ့
အမိုက်တရားအောက်က ငါတို့တွေက
သတ်ကွင်းထဲက သားကောင်တွေ
ဘယ်တံခါးကို ခေါက်ခေါက်
အမဲလိုက်ကမ္ဘာမှာ ငါတို့ဟာ သေလူ ။

Title: စာပေသစ်ပင်စိမ်းလန်းရှင်စေ
By: ဆူးလေနွယ်
သာကီမင်းမျိုး ရှင်သတိုးသည်
ခြေ ပျိုးစကာ တို့ မြန်မာဟု
ညီညာစုပေါင်း ပြည်တကောင်းဝယ်
သွင်ပြောင်းတည်ထောင် မြတ်ဂုဏ်ရောင်ဖြင့်
ထွန်းပြောင်စေလျက် မင်း ဆက်ဆက် ။
ယဉ်ကျေးမြန်မာ တည်ပြုစာဟု
ပေါ်ကာညွှန်းသ ဗျည်းသရကို
ရှေးကပင်လျှင် စာဆိုရှင်တို့
ထုထွင်ကျောက်သား ပေလွှာများတွင်
ရေးသားခဲ့တာ ထင်ရှားစွာ ။
စာပေကဝိ ပညာရှိတို့
ထိမိ သဒ္ဒါ အလင်္ကာဖြင့်
ကဗျာ သက်သွင်း စာစီခြင်းကို
ထင်လင်းစမြင် ပုဂံတွင်ဟု
စံတင်မှတ်တမ်း စာပေကျမ်း ။
ဘိုးဘွားအမွေ ကမ်းလင့်ဝေ၍
ထွေထွေ သီကုံး ရေးနည်းထုံးတွေ
မဆုံးရှုမြင် ခေတ်သွင်သွင် ၌
မြဲပင် ပွင့်လန်း မဉ္ဇူပန်းလို
တင့်ဆန်းဝေဖြာ တို့ပြည်မှာ ။
လိမ္မာယဉ်ကျေး ဉာဏ်ရည်သွေးကို
မြှင့်ပေးမှုဝေ မြတ်စာပေအား
ရိုသေစဉ်ပြု ရင်ညှာထုမှ
ဂရုဓမ္မာ ရတနာသို့
စိတ်မှာစွဲထပ် သင်ယူအပ် ။
စာပေကိုလျင် သစ်တစ်ပင်နှင့်
ပုံသွင်တုပြယှဉ်နှိုင်းရသော်
ဘဝငယ် ငယ် ပျိုးပင်ရွယ်၌
စုံဖွယ်ယုယ ပြုပြင်သမှ
မှန်စွမြတ်ပင် ကြီးထိရှင် ။
ပမာညီမျှ တူညီလှသော
သုတဖွေရှာ စာပေရာ၌
ညီညာတို့များ သွေးရင်းသားလို
ငယ်ငြားငဲ့ညှာ ကရုဏာဖြင့်
ကြင်နာဖေးမ ကူညီကြ ။
ကြီးသူရိုသေ စိမ်းစိုလေငြား
ခက်ဝေပင်အား ကွန်းခိုနားသို့
လေးစားမှုခြုံ ပညာစုံကို
ရင်လှုံသင်ကြား သင်လူသားသည်
စွမ်းအားပြည့်စွာ စိမ်းလန်းလာမည့်
ခက်ဖြာ ပင်သို့ ရှင်လတ္တံ ။

Title: အရိပ်ပမာမခွဲခွာ
By: မေတ္တာမိုးနှင်း(ပဲခူး)
နေစဉ်ဓူဝ၊ မာန်မချဘဲ
မာနဖန်ဆင်း၊ စိတ်ပျက်ယွင်း၍
အချင်းဟူမျှ၊ မရှိကြလျင်
တွေ့ရကြောင်းရာ ၊ အပြစ်ပါလျက်
ရလာခဏ ၊ဤဘဝမှာ
ကြွရွအဆင်းပြည့်စုံခြင်းနှင့်
ခင်းကျင်းသဘင် ၊ ပျော်ပွဲဆင်လည်း
နောင်တွင်အပြစ် ၊ ဧကန်ဖြစ်ရှာ
စင်စစ်ပြုလာ ၊ စုပေါင်းကာချိပ်
အရိပ်ပမာ မခွဲခွာ ။
မူးယစ်ပျော်ပါး၊ လောင်းကစားနှင့်
ရမ်းကားအော်ဟစ် ၊သွင်ရိုင်းဖြစ်က
စင်စစ်သေချာ၊ ပေါင်းဗလာနှယ်
သဟာဟူမျှ၊ ဝေးခွာကြ၍
ဉာဏသတိ၊ ထုံထိုင်းဘိဖြင့်
ပြုမိရာရာ၊ အမှားပါလျက်
စိတ်မှာတရား၊ မသိငြားဘဲ
စီးပွားရှာခက်၊ ခိုးဆိုးဝှက်မို့
ပြစ်တက်ပုံနှိပ် ၊ လှောင်ကာချိပ်လို့
အရိပ်ပမာ မခွဲခွာ ။
ဘဝတစ်ခု ၊ အစပြု၍
ဖြစ်မှု့ခန္ဓာ၊ ငါစွဲလာပြီး
ပြုရှာအလှ၊ အာဟာရနှင့်
ပြင်ကြဝတ်စား၊ အတွေးများကာ
တရားကိုမေ့ ၊ ပျော်ကာမွေ့က
အရွေ့သက်သည်၊ ဇရာတည်မှ
အော်မြည်ငြီးတွား၊ ပြုမူများသည်
နောင်လားဘဝ ၊ မအေးရလို့
အထွတ်အထိပ်၊ နောင်တချိပ်မှာ
အရိပ်ပမာ မခွဲခွာ ။

Title: အလင်းပြတ်ရက်စွဲများထဲမှတေလေတစ်ယောက်၏ ရင်အက်သံ(ကဗျာရှည်)
By: နန်းဧကရီ
အလင်းငတ် ဒဏ်ရာတွေဟာ
သိပ်ကို အရောင်တောက်တွန်းတယ် အမေ
နေ့တိုင်း အန်ချနေပေမယ့် ကုန်မသွားတတ်တာမျိုး
ထပ်တိုးတိုးလာတဲ့ မျှော်လင့်ချက်သာ မရှိရင်
ဘဝဆိုတာ
လက်ခုပ်ကို တစ်ဖက်သတ် တီးနေသလို
အလဟဿပဲ
စကြာဝဠာထဲက အစက်ပြောက်ငယ်
ကျနော်ဟာ
တခါတလေ စိတ်ကြီးဝင်မိရင်
စကြာဝဠာထက်ကို
မြင့်မြတ်ပစ်လိုက်သလို
သိမ်ငယ်မိလျှင်လည်း
ခိုစရာ ပတ်ကြားအက်ကို
အိမ်ရဲ့အဝေးမှာ
လိုက်ရှာနေတတ်တယ်
သိမ်းလိုက် ထုတ်လိုက် ခဏခဏလုပ်တဲ့
မိသားစု ဓာတ်ပုံအနားတွေ
ဖွာထွက်နေပေမယ့်
ကျနော် အိမ်ပြန်ရက်က
ဝေးနေသေးတယ် အမေ
အိမ်ခြံပေါက်က ပိတောက်ပင်ခွကြား
ဘယ်နှကြိမ်လောက် သိကြားမင်းက
လာခိုးပြီးပါလိမ့်
ကျနော် ယီးလေးခိုခဲ့တဲ့ ပိတောက်ကိုင်း
နံရိုးတွေ အပြိုင်းသား
သင်္ခါရတရားကို သူပြောနေပြီလား
ရေကြည်မြက်နုမလားနဲ့
သွားခဲ့တဲ့ ကျနော်
နှလုံးသားတွေ သွေးခြေဥ
မိသားစုကို မွတ်သိပ်တတ်ခဲ့ပြီ
အမေ့ရဲ့
အဆင်ပြေလားသား ဆိုတဲ့ အမေးကို
သိုသိုသိပ်သိပ် ညာပြောတတ်ဖို့
ကျနော် နှလုံးသွေး ရပ်ခဲ့ရတယ်
ကျနော့် လေယူလေသိမ်းကို
တစိမ်းတွေထက်သိတဲ့ အမေ
ကျနော်ညာနေတာကို သိမှာပါ
သားသမီးရဲ့ နှုတ်ခမ်းအဖွင့်အပိတ်ကို
အိပ်မက်ထဲတောင် ထည့်မက်တတ်တဲ့အမေ
ကျနော်က အမေ့ကို
သောကတွေ ဖူးဝေစေခဲ့သူပါ
ကျီစယ်လို့ မကောင်းတဲ့
အချစ်ကို တို့ထိ ကစား
ဒဏ်ရာတွေ တစ်ပြည်သားနဲ့
ဒုက္ခဆိုတာ အသည်းကွဲခြင်းမဟုတ်မှန်း
ဝမ်းခေါင်းထဲက ပိုးမျိုးတွေက
တပ်လှန်ခဲ့
ကျောပိုးအိတ်ထဲ ထည့်ပိုးထားတဲ့
ဝတ္တရားတွေက ကျနော့်ကို
သတိပေးခဲ့တယ်
အိပ်မပျော်တဲ့ညဟာ ညတာကုန်ခက်တယ်
ရွှေယုန်နဲ့ရွှေကျား
ရှင်မွေ့နွန်း မင်းနန္ဒာ
ခွန်ဆမ်လောနဲ့ နန်းဥပျင်
အမေရေ
ကျနော်ညနေကသောက်ခဲ့တဲ့အရက်ထက်
ရင်တွေပူလွန်းတဘ်
ပုံပြင်တွေလည်း ဆာလွန်းတယ်
ဒဏ်ရာတွေဟာ မခံသာအောင်
နာကျင်လွန်းပေမယ့်
ကျနော်ဆိုတဲ့ အမှောင်ထဲတိုးပြီး
အလင်းရှာတဲ့ အကောင်ဟာ
အလင်းကျောပေးပြီး
အလင်းငတ်ကောင်ဟာ
အမေ့ဆီ မပြန်သာခဲ့ဘူးအမေ
စိတ်ကို အလွတ်ထားလိုက်ရင်
သက်သာသယောင် ရှိပေမယ့်
အိမ်ဆိုတဲ့ စကားလုံး
နားစည်ကို တစ်ခါအဝေ့မှာ
ဝဋ်နာကံနာက လာလာ ခလုတ်တိုက်တယ်
အစာရှာငှက်တွေ အုပ်စုလိုက်
အိပ်တန်းတက်ပြန်ကုန်ပြီအမေ
ငှက်တစ်ကောင်ထက် သိမ်ငယ်တဲ့သား
အမေ့အိမ်ကို အိပ်တန်းတက်ဖို့
မလာနိုင်သေးဘူးလေ
ကျနော် အရောက်ပြန်လာမှာပါ အမေ
ဆယ်လ်မွန်ငါးတွေရဲ့ သင်္ချိုင်းဟာ
တစိမ်းအရပ်မှာ မရှိဘူးအမေ
ဘယ်အရပ်မှာ အစာရှာရှာ
ကိုယ်မွေးဖွားရာ ဒေသ
ရေကြည်ကြည်နဲ့ ကျောက်အကြိုအကြားကို
ကျနော် ပြန်ရောက်အောင်လာမှာပါ
ကျနော့်လမ်းကို ကန့်လန့်ခံနေတဲ့
အဆီးအတားမှန်သမျှ ကျော်ဖြတ်
ကျနော် သေမတတ်ပင်ပန်းပါစေ
ကျနော်ပြန်ခဲ့မယ် အမေ
အခုတော့ အမေရယ်
ကျနော်ကလေ
ပင်လယ်ရေကို သမန်းမျက်နဲ့ ခပ်ထုတ်
ငုတ်လိုက် ပေါ်လိုက်နဲ့ ဘောင်ဘင်ခတ်ဆဲ
ပင်လယ်တစ်ပိုင်း တောင်တန်းတစ်ပိုင်းနဲ့
ဘဝက အရိုင်းဆန်နေဆဲပဲအမေ
ဆားငန်ရေကို
မြန်မြန်ကုန်အောင် ခပ်သောက်
ပင်လယ်ရေစွဲနာနဲ့
ဆားငန်ရေထဲ
ပေါလောမျောနေဆဲအကောင်ပါ
ဒရွတ်တိုက် လျောက်ခဲ့တဲ့လမ်းတိုင်း
အတ္တညှော်နံတွေ အပေပေအလူးလူးနဲ့
ကျနော့်လိုကောင်ကို
အိမ်အပြန်လမ်းမှာ
ဝမ်းပန်းတသာ ကြိုသူရှိချင်မှ ရှိမယ် အမေ
အမေ့အိမ်ခြံတံခါးကို ဆွဲအဖွင့်
တစိမ်းနံ့တွေ တထောင်းထောင်းထနေတဲ့
ကျနော့်ကို
အိမ်မှာ ကပ်စားတဲ့ ခွေးဝဲစားမက
သူ့စားကျန်လုမယ်အမှတ်နဲ့
ထ မာန်ဖီလေမလား
သူခိုးအမှတ်နဲ့ ထဟောင်မလား
ကျနော်ဟာ အိမ်မှာကပ်စားတဲ့
ခွေးဝဲစားလောက်မှ သစ္စာမရှိတတ်ခဲ့သူ
အမေ့ သွေးနို့ဖြူကို ဖြုန်းတီးတဲ့သား
ဒါပေမဲ့အမေ
အားမဖြစ်တောင်
ကျနော် ကျားတော့ မဖြစ်ချင်ပါဘူး
ရူးရူးမိုက်မိုက် အပေအတေကောင်ရဲ့
အိမ်ပြန်ရက်မှာ အိမ်တံခါးကို
ဆတ်ကနဲအဖွင့် အမေ့မျက်နှာကို
ဝင့်ဝင့်စားစား ကြည့်ခွင့်မရှိတဲ့
သိမ်ငယ်စိတ်နဲ့ အမေ့ ခြေအစုံကို
ဖက်ရမ်း ဦးခိုက်ပါရစေ
အဖမဲ့ သားတစ်ယောက်ရဲ့
လေလွင့်ပြန်ခရီးဟာ
တိတ်ဆိတ် ခြောက်သွေ့ခြင်းတော့
ကြီးစိုးမယ် ထင်ပါရဲ့
ဘာပဲဖြစ်ဖြစ် အမေရယ်
အမေ ချက်ကျွေးမယ့် ဟင်းကြမ်းကို
မျက်ရည်တွေ အားပါးတရဆမ်းပြီး
ကျနော်စားချင်သေးတယ် အမေ
ကျနော် အိမ်ပြန်မရောက်ချင်း
တေ့ထားတဲ့ ကလန့်လေး
ချက်မထိုးလိုက်နဲ့
ခပ်မှိန်မှိန် မီးခွက်လေး
မီးစာ မလျှော့လိုက်နဲ့
မီးခွက်ထဲကို
ဆီအသစ်ထည့်ဖို့ မမေ့နဲ့
အမေ့မီးခွက်အရောင်ကို မှန်းပြီး
မိုင် တစ်သောင်းလှမ်းပါစေ
ကျနော် လေးဘက်ထောက်ပြန်လာခဲ့မယ်
ကျနော်ဟာ လူစင်စစ်တွေက မွေးတဲ့
အိမ်ပြေး ခွေးတစ်ကောင်ပါအမေ ။

Title: တီးတိုးရေရွတ်သံများ
By: ကောင်းကင်တာရာ
အချိန်တွေကို ရီးလေးခိုတွဲနေတဲ့
နာဖျားခြင်း အတ္တတွေက
တစ်ခါတစ်ခါ
ရင်ဝှက်တံခါးတွေကြား
ခါးခါးသီးသီး ငိုကြွေးနေကြတယ် ။
လှုပ်လဲ့လဲ့ လေပြည်တချို့ကို
တိမ်တစ်အုပ်က
ဖမ်းဆုပ်ခေါ်သွားတဲ့အခါ
ရေလက်ကြားတစ်ခုရဲ့ အလွန်မှာ
ဆိုင်ကလုန်းလား
တိုင်ဖွန်းလား
ဟာရီကိန်းလား
ဝေဝေဝါးဝါး မကွဲပြားဘူး ။
ဇာတ်ဆရာအလိုကျ
သူတို့ ကပြ ကြအုံးမှာပေါ့ ။
မေတ္တာဆိုတဲ့ ပန်းတွေပွင့်ဖို့
လောဘ လှောင်အိမ်တံခါးတွေ
ဖွင့်ဖို့လိုတယ် ။
ဒေါသ လှောင်အိမ်တံခါးတွေ
ဖွင့်ဖို့လိုတယ် ။
အမှောင်ထဲမှာ
ဆက်လျှောက်နေသ၍
မွန်မြတ်ခြင်း အလင်းတံခါးတွေက
နှုတ်ဆိတ်နေကြအုံးမှာပါ ။
အိပ်တန်းပြန်ငှက်တွေရှိတယ်
ညှင်းပြယ့်ပြယ့်
လှိုင်းကြက်ခွပ်တွေရှိတယ်
ဒဏ္ဍာရီ ဆန်တဲ့
နွေ ဥဒေါင်းတွေ ရှိတယ်
ပင်လယ်ဟာ သွေးမဆူသေးဘူး ။
အနောက်ကျွန်းဟာ
တောက်ပနေတုန်းပဲ ။
တကယ်တော့
ဘဝဘဝတွေရဲ့
ဘဝတစ်ခုစီတိုင်းမှာ
ဆိတ်ငြိမ်ခြင်း မီးတောင်တစ်ခုလို
အတွင်းနံရံတွေမှာတော့
ဘယ်သူမှ မသိနိုင်တဲ့
လောင်မြိုက်ခြင်း မီးတောက်တွေရှိသတဲ့ ။
စိတ်ကူးယဉ်
အိပ်မက်တွေလိုတော့
လက်တွေ့ဟာ
ဘယ်ချိုမြိန် နိုင်ပါ့မလဲ။
လမ်းတွေ လျှောက်နေတယ်
ခရီးတွေ သွားနေတယ်
တစ်နေ့ပြီး တစ်နေ့
အားလုံးဟာ ဝေးလျက်
ဝေးလျက် ။

Title: လေ့လာဆည်းပူးကြစို့
By: မြင်းမူမောင်နိုင်မိုး
အတတ်ပညာ ဆိုသည်မှာ
နည်းသည်ဟူ၍ မမှတ်ရာ။
စိတ်မှာသိုမှီး သိမ်းဆည်းထား
လေ့လာဆည်းပူး ကြစို့လား။
ခြ ပုရွက်များ စု ဖို့ရာ
မြေတောင်ဖို့ကြီး ဖြစ်ပေါ်လာ။
ကျဖန်များက မိုးရေတို့
ကြီးမားအိုးခွက် ပြည့်သည်သို့။

Title: နှုတ်မှုလက်မှု
By: မြင်းမူမောင်နိုင်မိုး
နှုတ်မှုလက်မှု အတတ်ပညာ
သေးငယ်သည်ဟု မမှတ်ရာ။
ပြည့်စုံအောင်သာ တတ်မြောက်မှု
ကြိုးစား အားထုတ်ပြု။
တစ်ခုတည်းသော အတတ်ပညာ
ကောင်းစွာ တတ်မြောက်သောအခါ။
ခိုင်ခိုင်မာမာ ပြုနိုင်ကြောင်း
အသက်မွေး ဝမ်းကျောင်း။

Title: ပညာရှိ
By: မြင်းမူမောင်နိုင်မိုး
တောင်တိုင်းမှာ ပတ္တမြား
ရှိမလား ဖွေရှာလျှင်
မှားလိမ့်မယ်ထင်။
ရှိချင်မှရှိ။
ပတ္တမြား ဆိုသည်ကား
ရှားလှပါ၏။
ဆင်တိုင်းမှာ အမြုတေနှစ်
ထုတ်လှစ်လို့ ဖွေရှာလျှင်
မှားလိမ့်မယ်ထင်။
ဆင်တိုင်းတွင်
ရှိချင်မှရှိ။
အမြုတေ ဟူသည်ကား
ရှားလှပါ၏။
တောတိုင်းမှာ စန္ဒကူး
ရှိဦးမလား ဖွေရှာလျှင်
မှားလိမ့်မယ်ထင်။
တောတိုင်းတွင်
ရှိချင်မှရှိ။
စန္ဒကူး ဟူသည်ကား
ရှားလှပါ၏။
ထို့အတူ ပညာရှိတဲ့
ကဝိမြတ် ဆိုသည်မှာ
တွေ့ခက်လှပါ။
အရပ်ရပ် နယ်တကာ
ဖွေရှာလို့ ကြည့်ပါဘိ။
သုခမိန် ပညာရှိ
ရှားလှပါ၏။

Title: ကြိုးစားကြ
By: မြင်းမူမောင်နိုင်မိုး
ပညာလိုလား
ထိုသူများ
ကြိုးစား သင်ယူရန်။
ပညာရှိထံ
တပည့်ခံ
သင်အံ ဆည်းပူးကြ။

Title: ပညာရှိနှင့် လူမိုက်
By: မြင်းမူမောင်နိုင်မိုး
မတီးမမြည် တီးမှမြည်
စည်ကြီး ပမာညီ။
ပညာရှိသည် တည်ငြိမ်ဘိ
မေးမှ ဖြေဆို၏။
မမေးသည့်ခါ မေးသည့်ခါ
အလွန်အမင်း ပြောတတ်ပါ။
သူမိုက်တို့မှာ အခါမရွေး
ပြောဟောတတ်ပါသေး။

Title: မမှတ်ယူသင့်ကြောင်း
By: မြင်းမူမောင်နိုင်မိုး
သူတစ်ပါးတို့ ရေးသားရာ
စာအုပ်ထဲက အတတ်ပညာ။
ကိုယ့်ပညာသွင့် အမြင်ပြောင်း
မမှတ်ယူစကောင်း။
ထို့အတူပင် သူ့လက်တွင်
ရှိသော ဥစ္စာလျှင်။
ကိုယ့်ဥစ္စာသွင် အမြင်ပြောင်း
မမှတ်ယူသင့်ကြောင်း။

Title: အမူအရာနှင့်ပြောဆိုစကား
By: မြင်းမူမောင်နိုင်မိုး
ကိုယ်နှုတ်မူရာ ကြည့်သောခါ
လူတစ်ဦး၏ သွင်ပြင်မှာ။
လိမ္မာယဉ်ကျေး ရှိ မရှိ
အကဲဖြတ်နိုင်၏။
ပြောသည့်စကား နားထောင်ကာ
လူတစ်ဦး၏ သွင်ပြင်မှာ။
ပညာရှိလား မရှိလား
ထောက်ချင့် သိနိုင်တကား။

Title: ဖားသူငယ်
By: မြင်းမူမောင်နိုင်မိုး
အနည်းငယ်သာ သိရုံမျှနှင့်
မာန်စောင်တက်ကြွ စိတ်ကြီးဝင်။
ငါ့လိုလူဟာ ငါသာပဲလို့
စွဲမှတ်ကြွားဝါ တတ်သူလျှင်။
သမုဒ္ဒရာရေ အသွင်ထူးကို
မမြင်ဖူးတဲ့ ဖားငယ်အသွင်။
တွင်ငယ်ရေကို ရေအများဟု
အံအားတသင့် သူမှတ်ထင်။
နှိုင်းယှဉ်..နှိုင်းယှဉ်။

Title: အရွယ်သုံးပါး
By: မြင်းမူမောင်နိုင်မိုး
ပထမအရွယ်မှာ ပညာရှာ
မောင်တို့ မယ်တို့တာ။
ဒုတိယအရွယ်မှာ ရှာဖွေကြ
ဥစ္စာ စီးပွားပ။
တတိယအရွယ် ထိုခါဝယ်
တရား ရှာသင့်တယ်။
သုံးပါးအရွယ် သင့်အောင်မျှ
လိုက်နာ ကျင့်သုံးကြ။

Title: အတတ်ပညာ
By: မြင်းမူမောင်နိုင်မိုး
အတတ်ပညာ မဲ့သောအခါ
သူများခိုင်းတာ လုပ်ရပါ။
အတတ်ပညာ ပြည့်စုံက
ဂုဏ်ပြုခံကြရ။
ဝီရိယနှင့် အမြဲယှဉ်
အတတ်ပညာ ရအောင်သင်
နေ့တိုင်း နေ့စဉ် ကြိုးစားမှ
ပညာတတ် မည်ပ။

Title: သားနှင့်မိဘ
By: မြင်းမူမောင်နိုင်မိုး
သားသမီးများ ငယ်စဉ်ခါ
ပညာသင်ကြား ပေးရပါ။
အခါမလပ် သတိထား
မိဘ ဝတ္တရား။
သားသမီးများ ကြီးပြင်းလျှင်
ပညာတတ်မှ လူရာဝင်။
ပညာမဲ့လျှင် တင့်တယ်ကင်း
လူရာ ဘယ်မသွင်း။
ဟင်္သာတို့အလယ် ဥဗျိုင်းငယ်
ရှုတိုင်း မတင့်တယ်။
တုနှိုင်းဖွယ် အခါမလပ်
အမြဲ သတိချပ်။
အတတ်ပညာ မဲ့သောအခါ
သားနှင့်မိဘ ရန်သပမာ။
နောင်အခါ ဖြစ်တတ်သေး
သတိပြုဖွယ်လေး။

Title: သဘာဝ
By: မြင်းမူမောင်နိုင်မိုး
ဆူးကလေးများ ချွန်မြစွာ
ဘယ်သူချွန်၍ ထက်နေတာ။
သမင်မျက်လုံး ကြည်လင်စွာ
ဘယ်သူမျက်စဉ်း ခတ်၍သာ။
ရွှံ့ညွန်ထဲမှာ ပွင့်သောကြာ
ဘယ်သူပြု၍ မွှေးနေတာ။
အားလုံးကိုသာ ဆင်ခြင်တွေး
သဘာဝကြောင့်လေး။
အမျိုးကောင်းသား ဆိုသည်မှာ
အမျိုးကောင်းသမီး ဆိုသည်မှာ
မိမိ ကိုယ်သာ အားကိုးရာ။
သူတစ်ပါးအကူ မရလဲ
မိမိဘာသာ အားထုတ်မြဲ။
ကြိုးစား အောင်မြင်လိမ့်မလွဲ။

Title: အရသာပျက်ကြောင်းတရား(၄)ပါး
By: မြင်းမူမောင်နိုင်မိုး
ကွမ်းယာထဲမှာ ထုံးမပါ
စား၍ မကောင်းပါ။
ဆားမပါတဲ့ ဟင်းတစ်ခွက်
အရသာ ပေါ့ပျက်။
မရှိဘဲလျက် ရှိဟန်ဆင်
ပလွှား ကြွားဝါချင်။
ပျို့ လင်္ကာ ကဗျာဖွဲ့
ပညာမတတ်ဘဲနဲ့။
မှတ်ဖွယ့် ဆင်ခြင် ဤလေးအင်
အရသာ ပျက်ကြောင်း တရားပင်။
ဆင်ခြင်ပါမှ တော်ကာကျ
လောက သဘာဝ။

Title: ပြည့်စုံခြင်း
By: မြင်းမူမောင်နိုင်မိုး
ကောင်းစွာ ကြားနာ
မှတ်သားပါ
ပညာ သုတ ပြည့်စုံရ။
သုတ ပညာ
ပြည့်စုံပါ
ဥစ္စာ ကြွယ်ဝ တိုးတက်ကြ။

Title: ဂုဏ်ရည်
By: မြင်းမူမောင်နိုင်မိုး
အိပ်ကာ စားကာ နွားတို့မှာ
မေထုံမှီဝဲကာ။
လူတို့မှာ ထိုနည်းလည်းကောင်း
ပြုတတ်ကြဘိတောင်း။
အတတ်ပညာ ထိုအရာ
လူက နွားထက် သာလွန်ပါ။
ပညာသည်သာ ဂုဏ်ရည်ထူး
နွားထက် လူကကျူး။

Title: မိတ်ဆွေနှင့်ရန်သူ
By: မြင်းမူမောင်နိုင်မိုး
အတတ်ပညာနှင့် နှိုင်းစရာ
တူသော မိတ်ဆွေ မရှိပါ။
အနာရောဂါ ဟူသည်လဲ
နှိုင်းရာမဲ့သည့် ရန်သူပဲ။

Title: မတင့်တယ်ခြင်းအကြောင်းရင်း
By: မြင်းမူမောင်နိုင်မိုး
ကျီးတို့အလယ် ရောနှောဖွယ်
ဟင်္သာမင်းအတွက် မတင့်တယ်။
နွားအုပ်အလယ် နေထိုင်ခြင်း
ခြင်္သေ့မင်းတွက် တင့်တယ်ကင်း။
မြည်းအုပ်တွင်းဝယ် ရောနှောဖွယ်
သိန္ဓောမြင်းကွက် မတင့်တယ်။
သူမိုက်တို့အလယ် နေထိုင်ခြင်း
ပညာရှိအတွက် တင့်တယ်ကင်း။

Title: လိမ္မာသူနှင့် မိုက်မဲသူ
By: မြင်းမူမောင်နိုင်မိုး
ဟင်းလျာတို့၏ အရသာ
ယောက်မ မသိပါ။
ထိုနည်းတူစွာ သူမိုက်လဲ
ယောက်မလိုပါပဲ။
ပညာနည်းသည့် သူမိုက်ဟာ
ပညာရှိရဲ့ ထံပါးမှာ။
သက်ဆုံးတိုင်သာ ဆည်းကပ်ဘိ
သူတော်ကောင်းတရား သူ မသိ။
ဟင်း၏အရသာ သိသူမှာ
ပါးစပ်ထဲက "လျှာ"။
လိမ္မာရေးခြား ရှိသူက
လျှာနှင့် တူသဗျ။
တခဏသာ ဆည်းကပ်ပါ
ပညာရှိရဲ့ ထံပါးမှာ။
လိမ္မာရေးခြား သူ့တွင်ရှိ
သူတော်ကောင်းတရား မြန်စွာသိ။

Title: သတိ
By: မြင်းမူမောင်နိုင်မိုး
လက်နက်မပါ ထိုသူမှာ
စစ်မြေရပ်သို့ မသွားရာ။
ကျမ်းဂန်ထောက်ထား မခိုင်မာ
စကားအလွယ် မဆိုရာ။
အဖော်သဟဲ ဘယ်မပါ
ခရီးဝေးသို့ မသွားရာ။
မှတ်သား သေချာ မြဲသတိ
သုံးချက် ဤသို့ရှိ။

Title: ချစ်အပ်သူ
By: မြင်းမူမောင်နိုင်မိုး
အရေးအခွင့် သင့်သောခါ
စကားဆိုပါ ပြေပြစ်စွာ။
ကိုယ်နှင့်သာလျှင် သင့်မြတ်မည့်
ချစ်အပ်သူကို ရှာရ၏။

Title: မရှိဘဲလျှင်
By: မြင်းမူမောင်နိုင်မိုး
ကြွယ်ဝချမ်းသာ မရှိငြားဘဲ
အစားအသောက် မကြူးရာ။
ခွန်းအားမဲ့လျှင် လုံ့လထုတ်၍
သတ်ပုတ်ခြင်း၌ မကြိုက်ရာ။
မြတ်သောပညာ မရှိငြားဘဲ
စကားများစွာ မဆိုရာ။
မှတ်ပါ..မှတ်ပါ။

Title: မသူတော်နှင့် သူတော်
By: မြင်းမူမောင်နိုင်မိုး
သူတစ်ပါးအိမ် ဆိုသည်မှာ
မဖိတ်မခေါ် ဘဲနှင့်သာ။
ကြိမ်ဖန်များစွာ မသွားသင့်
မောင်တို့မယ်တို့ ဆင်ခြင်သင့်။
မမေးဘဲနှင့် အရာရာ
များစွားဟောပြော မပြုရာ။
ပလွှားကြွားဝါ အထပ်ထပ်
မိမိဂုဏ်ကို မဖော်အပ်။
မှတ်ကြဖို့နော် ဆိုပါသော်
"ကိုယ့်ဂုဏ်ကိုယ်ဖော် မသူတော်"။
သူတော်ဖြစ်ရေး အမြဲတွေး
လိုက်နာကျင့်သုံးကြစို့လေး။

Title: မပြည့်အိုး
By: မြင်းမူမောင်နိုင်မိုး
ရေမပြည့်အိုး ဆိုသည်မှာ
ဘောင်ဘင်အမြဲ ခတ်တတ်ပါ။
ပညာနည်းသူ သဘာဝ
ထင်ရှားအောင်သာ ပြတတ်စွ။

Title: မရောင့်ရဲခြင်း
By: မြင်းမူမောင်နိုင်မိုး
များချင်သလောက် များစမ်းပါ
ရေတို့ စီးဝင်လာ။
သမုဒ္ဒရာ ဟူသည်လဲ
ရေ၌ မရောင့်ရဲ။
မြင်ချင်သလောက် မြင်ရပါ
မျက်စိ ဆိုသည်မှာ။
ချစ်သောသူသာ စဉ်အမြဲ
မြင်ရ မရောင့်ရဲ။
ကောင်းချင်သလောက် ကောင်းစမ်းပါ
မွန်မြတ် သန့်စင်စွာ။
ပညာရှိတို့ ဆိုသည်လဲ
စကားကောင်း၌ မရောင့်ရဲ။

Title: ရနံ့မမွှေး ပန်သူဝေး
By: မြင်းမူမောင်နိုင်မိုး
ဂုဏ်အဆင်းက ရှုချင့်ဖွယ်
အသက်ကလေး ခပ်ငယ်ငယ်။
ဥစ္စာကြွယ်လို့ ပြည့်စုံငြား
ပညာမဲ့ရင် အလကား။
တင်စား ဥပမာ နှိုင်းစရာ
ရဲရဲနီတဲ့ ပေါက်ပွင့်ဟာ။
အမြင်မှာသာ လှတယ်လေး
ရနံ့မမွှေး ပန်သူဝေး။

Title: ယောက်ျားတို့လျှင် စွမ်းအားရှင်
By: မြင်းမူမောင်နိုင်မိုး
နိမ့်ကျသူကား
ဖြစ်ပေငြား
ကြိုးစား ဖြစ်တတ် မင်းအမတ်။
သူမိုက်၏သား
ဖြစ်ပေငြား
ကြိုးစားဖြစ်၏ ပညာရှိ။
ဆင်းရဲသူ့သား
ဖြစ်ပေငြား
ကြိုးစားလေဘိ ချမ်းသာ၏။
ယောက်ျားတို့လျှင်
စွမ်းအားရှင်
အထင်မသေးအပ်။

Title: သူအနှင့် အိပ်မက်
By: မြင်းမူမောင်နိုင်မိုး
အတတ်ပညာ မျိုးစုံစွာ
တတ်မြောက်လို၍ သင်ယူရှာ။
အလုံးစုံသာ တတ်မြောက်ရေး
ခက်ခဲပါဘိလေး။
ပြန်တွေးနှိုင်းယှဉ် သူအ လျှင်
အိပ်မက် မက်သည့် ပမာပင်။
အိပ်မက်ဖြစ်စဉ် ပြောချင်ငြား
မပြောတတ်တော့ အခက်သား။

Title: မြတ်ဆရာ
By: မြင်းမူမောင်နိုင်မိုး
အိုးလုပ်သူတို့ မည်သည်မှာ
အိုးကိုရိုက်ခတ် ကြသည်သာ၊
ကွဲစေဖို့ရာ ဘယ်မတွေး
လှပတင့်တယ် ကောင်းမွန်ရေး။
ထိုနည်းတူစွာ မြတ်ဆရာ
တပည့်တို့ကို ဆုံးမရာ၊
ထိခိုက်နစ်နာ စေဖို့မတွေး
ပညာတတ်စေ ချင်၍လေး။

Title: တောင်ဇလပ်ပန်းနှင့် ပညာရှိ
By: မြင်းမူမောင်နိုင်မိုး
ပေါက်ဖက်ကလေး စိမ်းစိမ်းမှာ
တောင်ဇလပ်ပန်း ထုပ်သောအခါ။
ဖက်အတွင်းမှာ ကြူကြူမွှေး
တောင်ဇလပ်ပန်း ရနံ့လေး။
ပညာရှိကို လေးမြတ်စွာ
ချစ်ခင်နှစ်သက် ပေါင်းဖော်ပါ။
ထိုသူတို့မျာ သတင်းမွှေး
ပညာရှိရဲ့ ဂုဏ်ကြောင့်လေး။

Title: ဟင်္သာနှင့် ဗျိုင်း
By: မြင်းမူမောင်နိုင်မိုး
ဟင်္သာတို့အလယ် ဗျိုင်းငှက်ငယ်
ဘယ်ခါကြည့်ကြည့် မတင့်တယ်။
လူပရိသတ် များစွာအလယ်
ပညာမဲ့သူ မတင့်တယ်။
တင့်တယ်အောင်သာ ဆင်ခြင်တွေး
ပညာကြိုးစား ကြစို့လေး။

Title: သူတော်ကောင်းတရား
By: မြင်းမူမောင်နိုင်မိုး
သူမိုက်ကိုသာ ဖယ်ခွာရှောင်းလို့
သူတော်ကောင်းကို ပေါင်းဖက်လေ။
သို့မှသာလျှင် အချိန်မနှောင်းဘဲ
သူတော်ကောင်းတရား သိရပေ။
သူတော်ကောင်းတရားကို ရင်မှာပွားတော့
စိတ်ထားမြင့်မြတ် ကြမယ်လေ။
မှတ်လေ..မှတ်လေ။

Title: ကောင်းမှု
By: မြင်းမူမောင်နိုင်မိုး
သူတော်ကောင်းကို ပေါင်းဖော်ကာ
သူယုတ်မာကို စွန့်လွှတ်ပါ။
ကောင်းမှုကိုသာ အစဉ်ပြု
သင်္ခါရတရား အမြဲရှု။

Title: ရေသဖန်းသီးမှည့်နှင့် သူယုတ်မာ
By: မြင်းမူမောင်နိုင်မိုး
ရေသဖန်းသီး မှည့်တို့မှာ
အပြင်ပန်းက လှသည်သာ။
အတွင်းမှာကား ပိုးလောက်များ
သူယုတ်မာနှင့် တူတကား။

Title: ချိုမြိန်ခြင်း
By: မြင်းမူမောင်နိုင်မိုး
ပိန္နဲသီးမှည့် ဆိုသည်မှာ
အခွံမှာက ဆူးတွေပါ။
အတွင်းမှာ ချိုမြိန်လှ
အရသာ ရှိစွ။
နှိုင်းဆတွေးစရာ ဥပမာ
သူတော်ကောင်းတို့ ဆိုသည်မှာ
စိတ်နှလုံးဟာ ဖြူစင်စွ
ချိုမြိန် အေးချမ်းလှ။

Title: ပညာရှိ သူတော်ကောင်း(၁)
By: မြင်းမူမောင်နိုင်မိုး
စန္ဒကူးပင် ဆိုသည်မှာ
ခြောက်သွေ့သွားသည့် တိုင်အောင်သာ။
သူပိုင်ဆိုင်ရာ မွှေးရနံ့
မစွန့်လွှတ်ပါ သင်းပျံ့ပျံ့။
ဆင်ပြောင်ကြီးတို့ ဆိုသည်မှာ
ရဲရင့်ခန့်ထည် အမြဲသာ။
စစ်မြေပြင်မှာ ဘယ်လိုရောက်
တင့်တယ်ခြင်းကို သူမဖျောက်။
ကြိတ်စက်အောက်သို့ ရောက်လျက်ပင်
ချိုသောအရသာ ချိုမြဲပင်။
ကြံပင်ဆိုတာ ချိုနေကျ
မစွန့်လွှတ်တာ သဘာဝ။
ဘေးဒုက္ခတွေ အဖြာဖြာ
ဆင်းရဲခြင်းနှင့် ကြုံသောအခါ။
ပညာရှိ သူတော်ကောင်း
မတုန်လှုပ်ပါကြောင်း။
သူတော်ကောင်းတရား အစဉ်သာ
ကိန်းဝပ် ရင်ထဲမှာ။
ပညာရှိ သူတော်ကောင်း
မြင့်မြတ်လှပါကြောင်း။

Title: ပညာရှိ သူတော်ကောင်း(၂)
By: မြင်းမူမောင်နိုင်မိုး
ခြင်္သေ့တို့ဟာ တောထဲမှာ
အစားအစာ သူ ဖွေရှာ။
ငတ်မွတ်ဆာလှောင် လှပေငြား
မြက်သစ်ရွက်ကို ဘယ်မစား။
စိတ်ထားဖြူစွာ မြင့်မြတ်စွာ
ပညာရှိ သူတော်ကောင်း ဆိုသည်မှာ။
ဒုက္ခဖြာဖြာ ကြုံရငြား၊
အကျင့်သီလ မဖောက်ပြား။

Title: စောင့်လေမျိုးနွယ်
By: မြင်းမူမောင်နိုင်မိုး
မြင့်မြတ်သူတို့ မည်သည်မှာ
အမျိုးအနွယ် စောင့်မြဲသာ။
ဘယ်ခါဒုက္ခ ရောက်ပေငြား
ယုတ်ညံ့မှုကို သူ ရှောင်ရှား။

Title: သူတော်ကောင်းစကား(၁)
By: မြင်းမူမောင်နိုင်မိုး
စန္ဒကူးရနံ့ ဆိုသည်မှာ
ချမ်းမြေ့လှပေတာ။
ထို့ထက်ပိုကာ လရောင်က
ချမ့်မြေ့ အေးမြမြ။
ငွေလရောင်ထက် ကျော်လွန်ကာ
စန္ဒကူးထက်လည်း သာ။
ကောင်းစွာဆိုတဲ့ ချိုစကား
သူတော်ကောင်း နှုတ်ဖျား။
ထိုစကားလျှင် လောကတွင်
အချမ်းမြေ့ဆုံးပင်။
ညီခင် ညီမ မြဲမှတ်သား
သူတော်ကောင်း စကား။

Title: သူတော်ကောင်းစကား(၂)
By: မြင်းမူမောင်နိုင်မိုး
အနောက်ဖက်က နေထွက်စေ
မြင်းမိုရ်တောင်ကြီး ယိုင်ညွတ်စေ။
ငရမီးတွေ အေးချင်အေး
တောင်ထိပ်ပွင့်ကြာ မွှေးချင်မွှေး။
မြတ်လေး ဂါရဝ ပြုဖွယ်ရာ
သူတော်ကောင်းတို့ စကားမှာ။
ဘယ်ခါသော်မှ မဖောက်လွဲ
ခံ့ညား တည်ငြိမ်လျက်ပဲ။

Title: အေးရိပ်
By: မြင်းမူမောင်နိုင်မိုး
သစ်ပင်သစ်ခက် အရိပ်ဝေ
အေးချမ်းလှပါပေ။
ဆွေးမျိုးမိဘ အရိပ်က
ထို့ထက်ပို၍ အေးချမ်းစွ။
ဆရာ့မေတ္တာ အေးရိပ်သာ
ထို့ထက်ပို၍ အေးချမ်းပါ။
မြတ်စွာဗုဒ္ဓ အရိပ်က
အအေးချမ်းဆုံး ရိပ်ငြိမ်ပ။

Title: လိုချင်တာကို ရွေးချယ်ကြ
By: မြင်းမူမောင်နိုင်မိုး
ပျားပိတုန်းတို့ လိုချင်တာ
ပန်းပွင့်လှလှ ကလေးပါ။
သူတော်ကောင်းတို့ လိုချင်တာ
ဂုဏ်ကျေးဇူးနဲ့ မြတ်သိက္ခာ။
ယင်ကောင်အများ လိုချင်တာ
သားငါးအပုပ် စုံလင်စွာ။
သူယုတ်မာတို့ လိုချင်တာ
အမျက် ဒေါသပါ။
သင့်တော်ရာ တွေးကာဆ
လိုချင်တာကို ရွေးချယ်ကြ။

Title: အဆုံးအမ
By: မြင်းမူမောင်နိုင်မိုး
မိဘများက
မဆုံးမ
ကြမ်းစွမူရာ ကိုယ်နှုတ်ပါ၊
မိဘများက
ဆိုဆုံးမ
သားလှလိမ္မာ သမီးလိမ္မာ။
ယဉ်ကျေး လိမ္မာ
ရှိစေရာ
ငယ်ခါမိဘ ဆိုဆုံးမ။
သားသမီးများ လိုက်နာကြ။

Title: အလိုရှိသူ
By: မြင်းမူမောင်နိုင်မိုး
စစ်မြေပြင်မှာ အလိုရှိတာ
ရဲရင့်သတ္တိ ရှိသူပါ။
လျှို့ဝှက်စရာ ရှိသောခါ
နှုတ်လုံသူကို အလိုရှိပါ။
စားကောင်းသောက်ဖွယ် စားသောခါ
ချစ်ခင်သူကို အလိုရှိပါ။
ခက်ခဲလှစွာ အရေးကြုံက
ပညာရှိကို အလိုရှိကြ။

Title: သူယုတ်မာ
By: မြင်းမူမောင်နိုင်မိုး
သူယုတ်မာတို့ ဆိုသည်မှာ
သူတော်ကောင်းကို မြင်သောခါ
မနာလိုစိတ် ထိပ်မှာကဲ
ချုပ်ချယ် ညှဉ်းဆဲ ပြုလိုမြဲ။

Title: အလျင်လိုစွာ မပြုရာ
By: မြင်းမူမောင်နိုင်မိုး
အမှုကိစ္စ
ဟူသမျှ
ပြုကြ များသူငါ။
အလျင်လိုစွာ
မပြုရာ
လိုက်နာ မှတ်သားပါ။
အလျင်လိုစွ
ပြုကျင့်ကြ
နောင်မှ ပူပန်ရာ။

Title: သည်းခံခြင်း
By: မြင်းမူမောင်နိုင်မိုး
အမျက်ဒေါသ ရင်ထဲမှာ
မရှိအောင်သာ ဖြေဖျောက်ပါ။
သို့မှသာလျှင် စိုးရိမ်ကင်း
ချမ်းသာ အေးမြခြင်း။
ရင်တွင်းဖြူစင်ထာဝစဉ်
သူ့ကျေးဇူးကို ဆိုတတ်လျှင်။
ချစ်ခင်ပေါင်းဖော် သူတော်ကောင်း
ချီးမွမ်းတတ်ပါကြောင်း။
အဆိုးအကောင်း ချင့်ချိန်ကာ
ကြမ်းကြုတ်စကား သည်းခံပါ။
သို့မှသာလျှင် စိတ်ထားမြတ်
ပညာရှိတို့ ချီးမွမ်းအပ်။

Title: ဆင်းရဲခြင်း
By: မြင်းမူမောင်နိုင်မိုး
ကျဉ်းမြောင်းလှစွာ ထိုနေရာ
မစင်အတိ ပြီးသောအခါ၊
နေရသူမှာ ဆင်းရဲလှ
ဒုက္ခ ကြုံပေရ။
ထို့ထက်မက ဆင်းရဲတာ
မချစ်သူနှင့် အတူသာ။
နေပါလေရ ဆင်းရဲစွ
ချမ်းသာ ကင်းမဲ့လှ။
ထိုမှဆက်၍ တွေးပါမူ
ကျေးဇူးမသိတတ်သောသူ။
ထိုသူနှင့်သာ နေပါရ
ဆင်းရဲ ပို၍ ကြီးပေစွ။

Title: ဆုံးမသင့်ရာ
By: မြင်းမူမောင်နိုင်မိုး
ဆုံးမသင့်ရာ မြင်သောအခါ
အမြဲဆုံးမ သွန်သင်ပါ။
ယုတ်မာအကျင့် မြင်သည်နှင့်
အမြဲတားမြစ် ပြုပြင်သင့်။
ဆုံးမ သင့်၍ ဆုံးမလျှင်
တားမြစ်သင့်၍ တားမြစ်လျှင်
သူတော်ကောင်းတို့ ချစ်သည်ပင်။
မချစ်မခင် သူတို့ကား
သူယုတ်မာ အများ။

Title: အောင်မြင်ခြင်း
By: မြင်းမူမောင်နိုင်မိုး
မြတ်သောသူနှင့် ဆက်ဆံရာ
မိမိကိုယ်ကို နှိမ့်ချပါ။
မိမိထက်သာ နိမ့်ပါးက
ပေးကမ်းခြင်းဖြင့် အောင်မြင်ရ။
တချို့ကမူ ဂုဏ်ရည်တူ
မိမိနှင့် တန်းတူ။
သို့ဖြစ်ပါမူ မိမိက
ကြိုးစားလေမှ အောင်မည်ပ။

Title: အဆိပ်
By: မြင်းမူမောင်နိုင်မိုး
သံဃာပိုင်သည့် ပစ္စည်းမှာ
အလွဲသုံးစား ပြုခြင်းဟာ၊
ဆိုးဝါးလှပါ အကျိုးပျက်
အဆိပ်သောက်ခြင်းထက်။
ကြောက်မက်ဖွယ်ရာ အဆိပ်ဟာ
တစ်ကြိမ်တစ်သက်သာ သေတတ်ပါ။
သံဃာပစ္စည်း ပြုမှားက
ဘဝဆက်ဆက် ပျက်စီးရ။

Title: ကျေးဇူး
By: မြင်းမူမောင်နိုင်မိုး
ခရီးမြန်စွာ သွားနိုင်ခြင်းဖြင့်
မြင်းရဲ့ ကျေးဇူး သိတတ်ပါ။
ဝန်စည်များစွာ သယ်ကာသွားတော့
နွားရဲ့ကျေးဇူး သိတတ်ပါ။
သောက်သုံးစရာ နို့ချိုရတော့
နွားမကျေးဇူး သိတတ်ပါ။
ကိစ္စများစွာ အဖြေရှာသိတော့
ပညာရှိရဲ့ ကျေးဇူးပါ။
မှတ်ပါ..မှတ်ပါ။

Title: ရေချိုနှင့် ရေငန်
By: မြင်းမူမောင်နိုင်မိုး
သူတော်ကောင်းတို့ ဥစ္စာသည်
နည်းပင်နည်းငြား ဖိုးထိုက်သည်။
တွင်းရေချိုသည် သူတစ်ပါး
သောက်သုံးမှီခို ရသည့်အလား။
မကောင်းသူများ ပိုင်ဆိုင်ရာ
ဥစ္စာပစ္စည်း ဆိုသည်မှာ
များပါသော်ငြား အလကား
မှီခိုနိုင်ဖို့ ခက်လှတကား။
များပြားလှတဲ့ သမုဒ္ဒရာရေ
ကြည့်လိုက်စမ်းပါလေ။
တွင်းရေချိုထက် ဘယ်လိုများ
သောက်သုံး မရနိုင်တကား။

Title: ပေးဆပ်သူများ
By: မြင်းမူမောင်နိုင်မိုး
ရေကိုသယ်ငြား
မြစ်တို့ကား
ရေအား မသောက်ပါ။
သစ်ပင်တို့ကား
သစ်သီးများ
မစားသုံးတတ်ပါ။
သူတော်ကောင်းများ
ဥစ္စာကား
တစ်ပါးသူ တွက်သာ။

Title: အချိန်
By: မြင်းမူမောင်နိုင်မိုး
မသင့်လျော်ရာ မတောင့်တနဲ့
အလိုဆန္ဒ ထိန်းချုပ်ပါ။
မကြံသင့်တာ မကြံကြနဲ့
အမှန်တွေးဆ ဆင်ခြင်ပါ။
ဤလောကမှာ သူ ငါ များတို့
တရားသဖြင့် ကြံစည်ပါ။
ကောင်းရာ မှန်ရာ ကြံစည်သုံးမှ
အချိန်ဖြုန်းရာ မရောက်မှာ။
မှတ်ပါ..မှတ်ပါ။

Title: အကြံအစည်
By: မြင်းမူမောင်နိုင်မိုး
မကြံစည်ဘဲ ဖြစ်တတ်ပါ
လူ့လောကထဲမှာ။
ကြံစည်ပါလျက် မဖြစ်ဘဲ
ပျက်စီးတတ်သည်ပဲ။
အနည်းအများ မဆိုသာ
ဥစ္စာစည်းစိမ်မှာ။
ကြိုးစားတိုင်းသာ ဘယ်မရ
ကြံတိုင်း မအောင်ကြ။

Title: ပျက်စီးခြင်း
By: မြင်းမူမောင်နိုင်မိုး
သူယုတ်မာကို ချစ်ခင်ငြားလို့
သူတော်ကောင်းအား မခင်တွယ်။
သူယုတ်မာတွေ ဆိုစကားကို
လိုလားနှစ်သက် ရင်ထဲဝယ်။
ဤသုံးချက်မှာ ရတက်မီးနှင့်
ပျက်စီးရမည့် အကြောင်းကွယ်။
မှတ်ဖွယ်..မှတ်ကွယ်။

Title: သူယုတ်မာဟူသည်
By: မြင်းမူမောင်နိုင်မိုး
သူယုတ်မာကို ရင်မှာနှစ်လို့
အချစ်မလွန်သင့်ကြပါ။
သူယုတ်မာကို ခေါင်းပေါ်ထားလို့
မြှောက်စားသော်လည်း မလိမ္မာ။
မချေမငံ စောင်မာန်တင်းလို့
ဆူညံခြင်းကို ပြုတတ်ပါ။
မှတ်ပါ..မှတ်ပါ။

Title: အမျက်ကြီးသူ
By: မြင်းမူမောင်နိုင်မိုး
အဆိပ်ပြင်းစွာ မြွေတို့မှာ
အမျက်ကြီးတတ်ပါ။
မြွေထက်ပိုကာ သူယုတ်က
အမျက်ကြီးတတ်စွ။
လောကထဲမှာ မြွေဆိပ်ဟာ
ဆေးဝါးကုသ ငြိမ်းစေပါ။
သူယုတ်မာကို ငြိမ်းစေရေး
ဆေးဝါးမရှိ တတ်ပါသေး။

Title: ပညာရှိနှင့် လူမိုက်
By: မြင်းမူမောင်နိုင်မိုး
မိုက်မဲတတ်သူ အချို့ဟာ
မိမိမိုက်မှန်း သိလျှင်သာ။
ပညာရှိဟု သွေမလွဲ
ဆိုသင့်သည်သာပဲ။
မိုက်မဲလျက်ဆို ကိုယ့်ကိုယ်ကို
ပညာရှိဟု တွေးထင်လို။
ထိုသူမျိုးကို တန်ဖိုးဖြတ်
သူမိုက်ဟုသာ ခေါ်ဆိုအပ်။

Title: မကောင်းမှု
By: မြင်းမူမောင်နိုင်မိုး
မကောင်းမှုများ ပေါ်လွင်စွာ
အကျိုးမပေးသေးချိန်မှာ။
အကုသိုလ်ဟာ "ပျားရည်"ဟု
သူမိုက်တို့မှာ ဆင်ခြင်ရှု၊
မကောင်းမှုများ ပေါ်လွင်ကာ
ဆိုးကျိုးပေးတဲ့ ထိုချိန်မှာ
သူမိုက်တို့မှာ သွေမလွဲ
ဆင်းရဲဒုက္ခ ရောက်ရမြဲ။

Title: ပညာနည်းသူ
By: မြင်းမူမောင်နိုင်မိုး
လူမိုက်တို့မှာ ဉာဏ်မရှိဘဲ
ခွန်အားအပြည့် ရှိလျှင်ကွယ်။
သူတစ်ပါးကို အနိုင်ကျင့်လို့
ဥစ္စာကိုဖြင့် လုတတ်တယ်။
ပညာနည်းသူ ထိုသူမိုက်ဟာ
မပြုထိုက်တာ ပြုလို့ရယ်။
သေလွန်တဲ့အခါ အပယ်ငရဲကို
တကယ်မလွဲ ရောက်တတ်တယ်။
ကြောက်ဖွယ်..ရောက်မယ်။

Title: သူမိုက်နှင့် ဝဋ်ဆင်းရဲ
By: မြင်းမူမောင်နိုင်မိုး
အိပ်မပျော်လျှင် ထိုသူတွင်
ညဉ့်တာရှည်လှ လွန်းသည်ထင်။
အားအင်ကုန်ခန်း ခရီးပန်း
တစ်ယူဇနာ အလွန်လှမ်း။
ခွဲခြမ်းစိတ်ဖြာ တွေးမြော်ကာ
သူတော်ကောင်းတရား မသိပါ။
ထိုသူမိုက်မှာ ဝဋ်ဆင်းရဲ
ရှည်လှ အဖန်တလဲလဲ။

Title: အုန်းသီးနှင့် နှမ်းစေ့
By: မြင်းမူမောင်နိုင်မိုး
နှမ်းစေ့ပမာ သေးငယ်စွာ
သူတစ်ပါး၏ အပြစ်မှာ။
ကောင်းစွာ ပြစ်တင် မြင်အောင်ရှု
စိတ်သဘောထား ယုတ်ညံ့မှု။
ကိုယ်ပြုသော အပြစ် ကိုယ်သိပါ
အုန်းသီးတစ်မျှ ကြီးလှစွာ။
မမြင်တတ်ပါ ဆင်ခြင်ကင်း
စိတ်သဘောထား ယုတ်ညံ့ခြင်း။

Title: ချီးမွမ်းခြင်း
By: မြင်းမူမောင်နိုင်မိုး
သူမိုက်တို့က ချီးမွမ်းတာ
ဒဏ်ခတ်သည်ဟု မှတ်ယူပါ။
ပညာရှိတို့ ချီးမွမ်းမှ
ကောင်းမြတ်သည်ဟု ဆိုနိုင်စွ။

Title: ဆက်ဆံရေး
By: မြင်းမူမောင်နိုင်မိုး
လိုချင်သူကို လက်ဆောင်ပေးလို့
သွေးဆောင်တတ်တော့ ကိုယ့်ဘက်ပါ။
မာန်ကြီးသူကို ရိုသေပြုလို့
နှိမ့်ချမှုဖြင့် ဆက်ဆံပါ။
သူမိုက်ကိုမူ အကြိုက်ပြောလို့
လိုက်လျောခြင်းဖြင့် စည်းရုံးပါ။
ပညာရှိကို အမှန်ပြောလို့
သဘောဖြောင့်မတ် ကျင့်သုံးပါ။
အဲဒါမှ-
ကိုယ့်ဘက်ပါကြ ဆန္ဒအောင်မြင်မှာ။

Title: မိတ်ဆွေကောင်း
By: မြင်းမူမောင်နိုင်မိုး
အနာရောဂါ ဟူသည်မှာ
မိမိကိုယ်၌ ဖြစ်လျက်သာ။
နာအောင် ကျင်အောင် သူနှိပ်စက်
မိမိအကျိုး မဆောင်ရွက်။
ဆေးပင် ဆေးရွက်ဆိုသည်မှာ
ဝေးကွာလှသော တောထဲမှာ။
ပေါက်ရောက်လျက်သာ အကျိုးများ
မိတ်ဆွေကောင်းနှင့် တူတကား။ ။

Title: သူစိမ်းနှင့် ဆွေမျိုး
By: မြင်းမူမောင်နိုင်မိုး
မိမိကိုလျှင် အကျိုးမြင်
ဆောင်ရွက်ပေးသူ ဖြစ်ပါလျှင်။
သူစိမ်းပင် ဖြစ်ပေငြား
ဆွေမျိုးရင်းခြာ ပမာထား။
မိမိအားလျှင် အကျိုးမမြင်
ဆောင်ရွက် မပေးခဲ့ပါလျှင်၊
ဆွေမျိုးရင်းပင် ဖြစ်ပေငြား
သူစိမ်းနှင့် တူလှတကား။ ။

Title: အဆိပ်အိုးမှ ပျားရည်
By: မြင်းမူမောင်နိုင်မိုး
မိမိကွယ်ရာ ရောက်သောအခါ
ကျေးဇူးတရား ချေဖျက်ကာ၊
ရှေ့မှာမူကား ဆိုစကား
ချိုချိုသာသာ သူ ပြောကြား။
ထိုသူအားလျှင် အမြဲရှောင်ကြဉ်
အဆိပ်အိုးမှ ပျားရည်အသွင်။
ညီလေးခင်နှင့် ညီမများ
လိမ္မာကြစေသား။ ။

Title စီးပွားဥစ္စာ ဟူသည်မှာ
ဥစ္စာစီးပွား ပျက်သောအခါ
ပေါင်းသင်းလိုသူ မရှိပါ။
မိတ်သဟာနှင့် သားမယား
ညီအစ်ကို မောင်နှမများ။
ဥစ္စာစီးပွား ရှိမှသာ
မှီခိုပေါင်းသင်း လိုကြပါ။
စီးပွားဥစ္စာ ဟူသည်က
အဆွေခင်ပွန်း ဖြစ်ပေစွ။ ။

Title: ကောင်း မကောင်း
By: မြင်းမူမောင်နိုင်မိုး
အခိုင်းအစေ ဆိုသည်မှာ
ကောင်း မကောင်းကို သိလိုပါ။
စေခိုင်းကြည့်ပါ သိနိုင်ပါ့
လက်တွေ့ အလွန်ကျ။
ဘေးဒုက္ခနှင့် ကြုံသောအခါ
ဆွေမျိုး ကောင်းမကောင်း သိနိုင်ပါ။
ပစ္စည်းဥစ္စာ ဆုတ်ယုတ်ငြား
မိတ်ဆွေတို့ အကြောင်း သိနိုင်သား။
မယား ကောင်းမကောင်း ဆိုသည်မှာ
စည်းစိမ်ချမ်းသာ ကုန်သောအခါ။
ပိုင်းဖြတ်သေချာ သိနိုင်စွ
လောက သဘာဝ။ ။

Title: အဆွေခင်ပွန်း
By: မြင်းမူမောင်နိုင်မိုး
မိမိအကျိုး ဆောင်ရွက်သူ
ဆွေမျိုးရင်းခြာ ပမာတူ။
ဖေးကူကျွေးမွေး စောင့်ရှောက်ပေး
မိဘတို့နှင့် တူဘိသေး။
မြတ်လေး ချစ်ခင် အကျွမ်းဝင်
ထိုသူသည်လျှင် မိတ်ဆွေပင်။
လင်ယောက်ျား၏ နှလုံးသား
ငြိမ်းစေသူကား ချစ်မယား။ ။

Title: ရန်သူနှင့် မိတ်ဆွေ
By: မြင်းမူမောင်နိုင်မိုး
ရန်သူမိတ်ဆွေ မတူပါ
အလွန်အကျွမ်း မဝင်ရာ။
မိတ်ဆွေရင်ခြား ဖြစ်ပေငြား
ပြောင်းလဲတတ်သား သဘောထား။
သင့်အား အမျက် ထွက်သောအခါ
သင့်အပြစ်ကို ထုတ်ဖော်ကာ။
မခြွင်းချန်ပါ ပြောတတ်ကြ
လောက လူတို့ သဘာဝ။ ။

Title: အကြွင်း မထားရာ
By: မြင်းမူမောင်နိုင်မိုး
ကြွေမြီ ရောဂါ မီးတို့မှာ
အကြွင်းဘယ်ခါ မထားရာ။
ထိုသုံးမျိုးမှာ အကြွင်းထား
နည်းရာမှများ စဉ်တိုးပွား။
သတိထား၍ မြဲဆင်ခြင်
အကြွင်းမရှိအောင်သာပင်။
သို့မှသာလျှင် စိတ်နှလုံး
ချမ်းမြေ့ ရွှင်မဆုံး။ ။

Title: မပေါင်းအပ်သူ
By: မြင်းမူမောင်နိုင်မိုး
ပဒုမ္မာရွှေကြာ ပန်းပမာ
မျက်နှာလေးက ရွှင်ကြည်စွာ။
ပြောဆိုသည့်ခါ ချိုချိုအေး
စန္ဒကူးနံ့သာ လိုမွှေး။
နှလုံးသားလေးက ဘယ်မဖြူ
အဆိပ်အိုးနှင့် ပမာတူ။
ထိုသူမျိုးကို မပေါင်းအပ်
ဝေးဝေး ရှောင်ကြဉ်လတ်။ ။

Title: မပြုအပ်ခြင်း
By: မြင်းမူမောင်နိုင်မိုး
မနာလိုဝန်တို အမျက်သို
ရက်စက် ကြမ်းကြုတ်လို။
ချီးမြှောက်ဖို့ဆို ဝေလာဝေး
မထောက်ပံ့တတ်သေး။
ဖိနှိပ်ဖို့တွေး ထာဝစဉ်
အမြဲချုပ်ချယ်ချင်။
ထိုသူကိုလျှင် သခင်မှတ်
လုပ်ကျွေးဆည်းကပ် မပြုအပ်။ ။

Title: ဝေးဝေးရှောင်
By: မြင်းမူမောင်နိုင်မိုး
ဦးချိုရှိသော သတ္တဝါ
အတောင်ငါးဆယ် ရှောင်ကြဉ်ပါ။
အတောင်တစ်ရာ အကွာအဝေး
မြင်းကို ရှောင်ကြဉ် သင့်သည်လေး။
အစွယ်ဖွေးဖေါး ရှိသောဆင်
အတောင်တစ်ထောင် ရှောင်ဖို့ပင်။
လူမိုက်ဆိုလျှင် သတိထား
လူဆိုးဆိုလျှင် သတိထား
နေရာအရပ်ကို စွန့်ခွာသွား
ဝေးသထက်ဝေးအောင် ရှောင်စို့လား။ ။

Title: မကောင်းခြောက်ဖြာ မှတ်စရာ
By: မြင်းမူမောင်နိုင်မိုး
အရပ်မကောင်း မနေကောင်း။
မိတ်ဆွေမကောင်း ဘယ်မပေါင်း။
မျိုးနွယ်မကောင်း ပယ်သင့်ကြောင်း။
ဆွေမျိုးမကောင်း စိတ်နေပြောင်း။
မယားမကောင်း စွန့်သင့်ကြောင်း။
ကျေးကျွန်မကောင်း ဝေးစွာရှောင်း။
မကောင်းခြောက်ဖြာ လောကမှာ
ဝေးစွာ စွန့်ပစ်အပ်။ ။

Title: မိတ်ဆွေကောင်း
By: မြင်းမူမောင်နိုင်မိုး
အနာရောဂါ ဝေဒနာ
ကျရောက်စွဲကပ် လေသောအခါ။
ဖေးမကူကာ အားပေးမှ
မိတ်ဆွေကောင်း ပီသ။
ငတ်မွတ်ခေါင်းပါး စားစရာ
ဘေးဒုက္ခနှင့် ကြုံသောအခါ။
လာရောက်ကူညီ ရပ်တည်မှ
မိတ်ဆွေကောင်း ပီသ။
ရန်သူ့လက်မှာ ကျရောက်ကာ
ဖမ်းဆီးခံရ သောအခါ။
လာရောက်ကူညီ ရပ်တည်မှ
မိတ်ဆွေကောင်း ပီသ။
နာရေးကိစ္စ ဝမ်းနည်းစရာ
ကြုံတွေ့ရင်ဆိုင် ရသောအခါ။
လာရောက်အတူ ကူညီမှ
မိတ်ဆွေကောင်း ပီသ။ ။

Title: လမင်းနှင့် နေမင်း
By: မြင်းမူမောင်နိုင်မိုး
စကားချိုသာ ဆိုတတ်စွာ
မိတ်ဆွေ ပေါများပါ။
စကားဆိုရာ ကြမ်းတမ်းက
မိတ်ဆွေ နည်းပါးလှ။
အေးမြသာယာ လမင်းဟာ
နေမင်းကြီးနှင့် မတူပါ။
ကြယ်တာရာတွေ ခြံရံထား
လမင်းကြီးက အဖော်များ။
နေမင်းကြီးအား ကြည့်လိုက်ပါ
ပူပြင်းလှလို့ တစ်ကိုယ်သာ။
ဖော်သဟာ ဘယ်မရှိ
ပမာပြုရာ၏။ ။

Title: အလှ ဆိုသည်မှာ
By: မြင်းမူမောင်နိုင်မိုး
ဥဩငှက်တို့ အလှဟာ
ချိုတဲ့အသံ ကလေးပါ။
မိန်းမတို့မှာ သူ့အလှ
လင်ယောက်ျားကို မြတ်နိုးမှ။
ရုပ်မလှတဲ့ သူတို့ခမျာ
အလှတရားက အတတ်ပညာ။
သည်းခံခြင်းမှာ မြင့်မြတ်စွ
ရသေ့ရဟန်းတို့ရဲ့ အလှ။ ။

Title: ဥစ္စာဆိုသည်မှာ
By: မြင်းမူမောင်နိုင်မိုး
ရုပ်ဆင်းသွင်ပြင် တင့်တယ်လျှင်
မိန်းမတို့၏ ဥစ္စာပင်။
ယောက်ျားတို့လျှင် ပညာတတ်
ဥစ္စာရှိသည် မှတ်။
"မြတ်သီလ" နှင့် ပြည့်စုံပါ
ရဟန်းတို့၏ ထိုဥစ္စာ။
မင်းတို့မှာ ဥစ္စာကား
ရဲမက် ဗိုလ်ပါများ။ ။

Title: တင့်တယ်ခြင်း
By: မြင်းမူမောင်နိုင်မိုး
ရသေ့ရဟန်း ဆိုသည်မှာ
ကြုံလှီမှသာ တင့်တယ်ပါ။
ဆူဖြိုးမှသာ တင့်တယ်ငြား
အခြေလေးချောင်း သတ္တဝါများ။
ယောက်ျားတို့မှာ တင့်တယ်ရာ
အတတ်ပညာ ရှိမှသာ။
မိန်းမတို့မှာ တင့်တယ်ခြင်း
လင်ယောက်ျား ရှိခြင်း။ ။

Title: ပြောင်းလဲခြင်း
By: မြင်းမူမောင်နိုင်မိုး
စောင်းသမားတို့ တတ်လှစွာ
စောင်းနှင့် ငါးရက် သူ ကင်းကွာ။
တီးကွက်ပျက်ကာ မေ့တတ်သေး
သာယာမှု ကင်းဝေး။
လေးသမားတို့ တတ်လှစွာ
ခုနစ်ရက်မျှ လေးနှင့်ကွာ။
မှန်းဆ ရာနှင့် လွန်ကွာခြား
လေးမြားချိန်သား ပျက်တတ်သား။
မယားအိမ်သူ သဘောဖြူ
လင်နှင့် တစ်လ ကင်းကွာမူ။
အမူအကျင့် သူ ဖောက်ပြား
ပြောင်းလဲ တတ်ပေသား။
တပည့်များလျှင် စာမသင်
ဆယ့်ခါးရက်မျှပင်။
ဆရာ့ထံတွင် မဆည်းကပ်
ပညာရည် ပျက်တတ်။ ။

Title: မွေ့လျော်ခြင်း
By: မြင်းမူမောင်နိုင်မိုး
ရွှံ့ညွန်၌သာ ပျော်မွေ့ပါ
ကျွဲတို့ ဓမ္မတာ။
ဟင်္သာတို့မှာ ပျော်မွေ့ကြ
ရေကန် အေးမြမြ။
မိန်းမတို့မှာ မွေ့လျော်ရာ
ယောက်ျား တို့၌သာ။
ရဟန်းတို့မှာ မွေ့လျော်ကြ
တရားရိပ်တွင်ပ။ ။

Title: ချီးမွမ်းခြင်း
By: မြင်းမူမောင်နိုင်မိုး
အစာကြေမှ ချီးမွမ်းရာ
ထမင်း ဟင်း ကိုသာ။
အရွယ်လွန်မှ ချီးမွမ်းရာ
ချစ်မယား ကိုသာ။
စစ်အောင်ပြီးမှ ချီးမွမ်းရာ
စစ်သည် တို့ကိုသာ။
ကျီသို့ရောက်မှ ချီးမွမ်းရာ
စပါး တို့ကိုသာ။
ဆောလျင်စွာ ချီးမွမ်းခြင်း
မပြုထိုက် အလျှင်း။ ။

Title: မာယာ
By: မြင်းမူမောင်နိုင်မိုး
နှစ်လင် သုံးလင် ပြောင်းဖူးလျှင်
မိန်းမ တို့သည်ပင်။
နှစ်ကျောင်းသုံးကျောင်း ပြောင်းဖူးလျှင်
ရဟန်း တို့သည်ပင်။
နှစ်ကြိမ် သုံးကြိမ် ကျော့ကွင်းတွင်
လွတ်ဖူးသော ငှက်လျှင်။
ဤသူတို့တွင် ဆင်ခြင်ကြည့်
မာယာ များတတ်၏။ ။

Title: ယဉ်ပါးစေခြင်း
By: မြင်းမူမောင်နိုင်မိုး
ဆိုးသွမ်းယုတ်မာ သူကိုသာ
ယဉ်ပါးစေလို သည့်အခါ၊
ရိုက်ပုတ်ကာ အချိန်မနှောင်း
ဆုံးမ သင့်ပါကြောင်း။
မကောင်းသော မိတ်ဆွေသဟာ
ယဉ်ပါးစေလို သည့်အခါ၊
ဆက်ဆံခြင်းသာ မပြုဘဲ
ရှောင်ရှား သင့်သည်ပဲ။
မယားသည်လဲ မကောင်းခါ
ပြုပြင်စေဖို့ ဆုံးမပါ။
ငွေကြေးဥစ္စာ မနှင်းအပ်
ယဉ်ပါးစေကြောင်း မှတ်။
တပ်မက်လွန်ကျူး အစားအစာ
ထိုသူမျိုးကို တွေ့သောအခါ
အစားအစာ လျှော့၍ကျွေး
ယဉ်ပါး စေလိမ့်လေး။ ။

Title: တင့်တယ်ခြင်း
By: မြင်းမူမောင်နိုင်မိုး
ညအခါတွင် လသာလျှင်
ချမ်းမြေ့အေးမြ ကြည်ကြည်လင်။
လလျှင်မရှိ မှောင်အတိ
မတင့်မတယ် ဖြစ်ပါဘိ။
သမုဒ္ဒရာ၏ အလှဟာ
လှိုင်းတံပိုးတို့ ရှိမှသာ။
သမုဒ္ဒရာ လှိုင်းနဲ့ကင်း
မတင့်တယ် ဖြစ်ဘိခြင်း။
ဟင်္သာငှက်တို့ ပျံဝဲကာ
အေးမြသာယာ ရေကန်သာ။
ဟင်္သာမဲ့ကင်း ရေကန်တွင်း
မတင့်မတယ် ဖြစ်ဘိခြင်း။
ရုပ်ဆင်းအင်္ဂါ ပြေပြစ်စွာ
သတို့သမီး လှကညာ။
ခင်ပွန်းလင်သာ မရှိငြား
မတင့်မတယ် ဖြစ်တကား။ ။

Title: တာဝန်
By: မြင်းမူမောင်နိုင်မိုး
လင်ယောက်ျားတို့ တာဝန်မှာ
စည်းစိမ်ဥစ္စာ ရအောင်ရှာ။
မယားတို့မှာ ချွေတာစု
စနစ်တကျ သုံးစွဲမှု။
ပမာပြု၍ တင်စားလျှင်
အပ်နှင့် အပ်ချည် ပုံအသွင်။
အပ်သွားရာတွင် အပ်ချည်လေး
အမြဲလိုက်ပါ ရပေသေး။ ။

Title: ယောက်ျားဘဝ
By: မြင်းမူမောင်နိုင်မိုး
မိန်းမများတို့ အမှန်ပင်
ယောက်ျားဘဝ ရလိုလျှင်။
လင်ယောက်ျားကို ချစ်မြတ်လေး
ကောင်းစွာ လုပ်ကျွေး ပြုစုပေး။ ။

Title: ရှောင်ကြဉ်ပါ
By: မြင်းမူမောင်နိုင်မိုး
အမျိုးကောင်းသား တို့သည်လျှင်
ဘဝဆက်တိုင်း ယောက်ျားပင်။
ဖြစ်ချင်လိုငြား မြဲရှောင်ရှား
သူတစ်ပါး၏ သားမယား။
ရေဆေးထားသော ခြေထောက်ဟာ
ရွှံ့ညွန်ကို ရှောင်သည့်ပမာ။
သူ့အိမ်ရာကို မလွန်ကျူး
မှတ်သင့်ကြ အထူး။ ။

Title: အိပ်စက်ခြင်း
By: မြင်းမူမောင်နိုင်မိုး
တောင်းရမ်း စားသောက် နေထိုင်ကာ
ဖုန်းတောင်း ယာစကာ။
ထိုသူတို့မှာ ပူပန်မထား
နေ့ရောညပါ အိပ်စက်ငြား။
ရွာသား ရပ်သူ လူသာမန်
ပူပန်ကြောင့်ကြ နည်းပါးပြန်။
ညဉ့်သုံးယံမှာ သုံးယံလုံး
အိပ်စက်ကစေအုံး။
ညဉ့်သုံးယံမှာ နှစ်ယံသာ
အိပ်စက် သင့်ပေတာ။
ပညာရှိများ မှူးမတ်များ
အမြဲ သတိထား။
တိုင်းကား ပြည့်ရှင် မင်းသည်လျှင်
အအိပ်အနေ မြဲဆင်ခြင်။
ညဉ့်သုံးယံတွင် တစ်ယံထဲ
အိပ်စက် သင့်သည်ပဲ။ ။

Title: မနေအပ်သောအရပ်(၁)
By: မြင်းမူမောင်နိုင်မိုး
ပစ္စည်းဥစ္စာ
ကြွယ်ဝစွာ
ချမ်းသာသူလည်း ကင်း။
သုတဖြာဖြာ
ပြည့်စုံစွာ
ပညာရှိသူ ကင်း။
စောင့်ရှောက် ဖေးကူ
အုပ်ချုပ်သူ
ဘယ်သူမရှိ ကင်း။
မြစ်ချောင်း ကန်သာ
မရှိကွာ
သာယာမှုလည်း ကင်း။
ဖျားနာခဲ့လျှင်
ကုသချင်
ဆေးပညာရှင် ကင်း။
ထိုသို့ကင်းကွာ
အရပ်မှာ
ဘယ်ခါနှစ်ခြိုက် မနေထိုက်။ ။

Title: မနေအပ်သော အရပ် (၂)
By: မြင်းမူမောင်နိုင်မိုး
မြတ်နိုးသူ ချစ်ခင်သူ
မရှိမူ ထိုအရပ်။
တစ်ရက်ပင် အခြေချလို့
လုံးဝ မနေအပ်။
ချစ်ကျွမ်းသူ မိတ်ဆွေ
မရှိပေ ထိုအရပ်။
တစ်ရက်ပင် အခြေချလို့
လုံးဝ မနေအပ်။
ပညာတတ် မြတ်ဆရာ
မရှိပါ ထိုအရပ်။
တစ်ရက်ပင် အခြေချလို့
လုံးဝ မနေအပ်။ ။

Title: ဆိတ်သုဉ်းခြင်း
By: မြင်းမူမောင်နိုင်မိုး
ကလေးမရှိသော အိမ်ဂေဟာ
သာယာစိုပြည် မရှိပါ။
အုပ်ချုပ်သူသာ မရှိက
တိုင်းပြည်အလှ ဆိတ်သုဉ်းရ။
ပညာမရှိက ထိုသူမှာ
စကားအရာ ဆိတ်သုဉ်းပါ။
ဆင်းရဲသူမှာ ဘဝရှုံး
အလုံးစုံ ဆိတ်သုဉ်း။ ။

Title: အလိုရှိရာ ဤသို့ရှာ
By: မြင်းမူမောင်နိုင်မိုး
ဥစ္စာဓန ရလိုပါ
စီးပွားရှာဖို့ ကုန်သွယ်ပါ။
ပညာရှိကို မှီဝဲမှ
အတတ်ပညာ ရ။
သားလှ သမီးလှ ရလိုမူ
မိန်းမပျိုနှင့် အိမ်ရာထူ။
မင်းမှုထမ်းသူ ဖြစ်လိုက
မင်း၏ ဆန္ဒ လိုက်လျောရ။ ။

Title: ပျက်စီးခြင်း
By: မြင်းမူမောင်နိုင်မိုး
ရောင့်ရဲခြင်းသာ မရှိပါ
ရဟန်းသိက္ခာ ပျက်တတ်ပါ။
ပြည့်ရှင်မင်းမှာ ရောင့်ရဲတက်
တန်ခိုးအာဏာ ပျက်စီးတတ်။
မိန်းမမြတ်တို့ ရှိသင့်ရာ
အရှက်မရှိ ဖြစ်သောအခါ၊
ဂုဏ်သိက္ခာတို့ ပျက်စီးတတ်
တွေးဆ သေချာမှတ်။ ။

Title: အားထားရာ
By: မြင်းမူမောင်နိုင်မိုး
ငှက်ကလေးတို့ အားထားရာ
ကျယ်ဝန်းလှတဲ့ ကောင်းကင်ပြာ။
ငါးကလေးတွေမှာ ရေပြင်အား
အမြဲသာ အားထား။
ဆင်းရဲသားတို့ အားထားရာ
ပြည့်ရှင်မင်းပင် ဖြစ်ပေတာ။
ကလေးတို့မှာ အားထားခြင်း
ငိုကြွေး မြည်တမ်းခြင်း။ ။

Title: နာယကဂုဏ်(၆)ပါး
By: မြင်းမူမောင်နိုင်မိုး
သည်းခံတတ်ခြင်း
နိုးကြားခြင်း
ထိုးထွင်းဝေဖန် ပိုင်းခြားရန်၊
လုံ့လကြီးမား
ချစ်သနား
ကြီးမား ရင့်သန် မြော်မြင်ဉာဏ်။
နာယကဂုဏ်
ခြောက်ပါးစုံ
မှတ်ပုံ ဤသို့ အမှန်။ ။

Title: ဖြောင့်မတ်ခြင်း
By: မြင်းမူမောင်နိုင်မိုး
စကားဆိုလျှင် အပြောင်းအလဲနဲ့
ဗလောင်းဗလဲ မပြောရာ။
ဟုတ်တိုင်းမှန်ရာ တည်ကြည်သဘောနဲ့
တစ်သတ်မတ်တည်း ပြောသင့်ပါ။
ရဟန်းအရှင် ပညာရှိနဲ့
သူတော်ကောင်း၏ ထုံးနည်းနာ။
မင်းတို့သည်ပင် ထိုသဘောနဲ့
ပြောဆို ဖြောင့်မတ် တည်ကြည်စွာ။
ရှေးရှေးစဉ်လာ သူတော်ကောင်းတို့
မပြောင်းလဲတဲ့ လမ်းစဉ်ပါ။
မှတ်ပါ..မှတ်ပါ။

Title: မကောင်းခြင်း(၄)ပါး
By: မြင်းမူမောင်နိုင်မိုး
ယောက်ျားမှန်လျှင် ကြံဆောင်ပြုလို့
အိမ်ထောင်မှုကို ဦးစီးပါ။
အိမ်ရာထောင်သူ ထိုယောက်ျားဟာ
ပျင်းရိငြားတော့ မကောင်းပါ။
ရဟန်းဖြစ်လျှင် ကိုယ်နှုတ်နှလုံးနဲ့
ကံသုံးပါးကို စောင့်ထိန်းရာ။
မစောင့်ထိန်းလျှင် သွင်မူကြမ်းတော့
ထိုရဟန်းအတွက် မကောင်းပါ။
မင်းတို့မည်သည် မြင်အောင်ရှုလို့
ဆင်ခြင်မှုဖြင့် ပြုသင့်ပါ။
မဆင်မခြင် သဘောမြင်ရှုလို့
ဆောလျင်ပြုတော့ မကောင်းပါ။
ပညာရှိသည် သဘောမျှလို့
ဒေါသအမျက် ကင်းသင့်ပါ။
အမျက်ထွက်ကာ ဒေါသပြည့်တော့
ပညာရှိအတွက် မကောင်းပါ။
မကောင်းပါ..မကောင်းပါ။ ။

Title: အောင်နိုင်သူ
By: မြင်းမူမောင်နိုင်မိုး
မျက်မာန်ဒေါသ ကြီးသူကို
ရန်တုံ့ မယူလို။
အောင်နိုင်ဖို့ဆို မှန်မလွဲ
သည်းခံခြင်း သာပဲ။
မတော်မမှန် အကောက်ဉာဏ်
ကျင့်သုံးသူကို မတုံ့ပြန်။
တော်တည့် ဖြောင့်မှန်စွာ ကျင့်သုံး
အောင်နိုင်လိမ့်မဆုံး။
ကောက်ကျစ် ဝန်တို မပေးလို
နှမြောတတ်သူကို။
သဒ္ဓါပိုကာ ပေးစွန့်ကမ်း
အောင်နိုင်ဖို့ နည်းလမ်း။
မဟုတ်မမှန် ဖောက်ပြန်စွာ
ပြောတတ်သူကိုသာ။
ဟုတ်တိုင်းမှန်ရာ ပြောဆိုခြင်း
အောင်နိုင်လိမ့် မယွင်း။ ။

Title: အကျိုးအမြတ်
By: မြင်းမူမောင်နိုင်မိုး
မယဉ်ပါးသူ ယဉ်ပါးလာ
ကျွေးမွေးပေးကမ်းခြင်းဖြင့်သာ၊
အရာရာမှာ အကျိုးရှိ
ကိစ္စ ပြီးနိုင်၏။
ချစ်ဖွယ်စကား ဆိုခြင်းဟာ
သူတစ်ပါးထက် အမြဲသာ၊
အများတကာ ရိုသေခြင်း
ခံရလိမ့် မယွင်း။ ။

Title: ပေးကမ်းခြင်း
By: မြင်းမူမောင်နိုင်မိုး
ပေးကမ်းတတ်ခြင်း ဆိုသည်မှာ
အချစ်ဆေး မည်ပါ၊
မိတ်ဆွေသဟာ အလွန်ပွား
အခြံအရံများ။
နှမြောတတ်ခြင်း ဆိုသည်မှာ
အမုန်းဆေး မည်ပါ၊
အဖော်မဲ့ကာ ခြံရံကင်း
အထီးကျန် ဖြစ်ခြင်း။ ။

Title: တစ်ယောက်အားနှင့်စုပေါင်းအား
By: မြင်းမူမောင်နိုင်မိုး
အင်အားကြီးစွာ ဝန်းရံလာ
ရန်အပေါင်းကိုသာ။
တစ်ယောက်ထဲမှာ မအောင်နိုင်ငြား
ပေါင်းစည်းအားဖြင့် အောင်နိုင်တကား။
မြက်တစ်ပင်တည်း ရှိသောအခါ
အချည်းနှီးမျှသာ။
စုပေါင်း၍သာ ကျစ်လေမှ
မြက်လွန်ကြိုးကို ရ။
သို့မှသာပင် အရာထင်
ထိုမြက်လွန်ကြိုးလျှင်။
ဆင်ပြောင်ကြီးကို အံ့မခန်း
ရစ်ပတ်ချည်နိုင်စွမ်း။ ။

Title: တန်ခိုးဩဇာ အရှိန်အဝါ
By: မြင်းမူမောင်နိုင်မိုး
လေကွယ်ထောင့်ရာ အရပ်မှာ
မီးတောက်ဟူသည် ငြိမ်းရပါ။
သစ္စာစောင့်သိ သူရဲမရှိ
မင်း၏ ဩဇာ မှေးမှိန်၏။
မှေးမှိန်သည့်ခါ အရှိန်အဝါ
မကြီးထွားနိုင်ပါ။
တန်ခိုးဩဇာ မရှိငြား
ရန်ကို နှိမ်ဖို့ အခက်သား။ ။

Title: ဂုဏ်တု ဂုဏ်ပြိုင်
By: မြင်းမူမောင်နိုင်မိုး
အရှင်သခင်နှင့် ရင်ဆိုင်ကာ
ဂုဏ်တုဂုဏ်ပြိုင် မပြုရာ။
ဝတ်စားရာမှာ သတိထား
အလှပြင်ခြင်းများ။
စည်းစိမ်ခံစားသည့် အခါတွင်
ထိုနည်းအတူပင်၊
အရှင်သခင်ကို တန်းတူမှတ်
ယှဉ်ပြိုင် မပြုအပ်။ ။

Title: ရှောင်ရန် အရပ်ခြောက်ပါး
By: မြင်းမူမောင်နိုင်မိုး
ကြီးမြတ်သူတို့ ထံပါးတွင်
ရှောင်ကြဉ်အပ်သည့် ခြောက်ပါးလျှင်။
အလွန် နီးလွန်းခြင်း
အလွန် ဝေးလွန်းခြင်း။
မြင်ကွင်း ဟန်မူ ရှေ့တူရူ
နောက်တည့်တည့် တူရူ။
လေညာ ထို့အတူ မြင့်သောအရပ်
သူသူငါငါ ရှောင်ကြဉ်အပ်။ ။

Title: ပတ္တမြားနှင့် ရွှေ
By: မြင်းမူမောင်နိုင်မိုး
ပတ္တမြားရတနာ ဆိုသည်မှာ
ရွှေကိုမှီ၍ တင့်တယ်ပါ။
တောက်ပြောင်လာ အရည်အသွေး
တန်ဖိုး မြင့်တယ်လေး။
ထိုသို့ တွေး၍ မြဲဆင်ခြင်
မိမိဂုဏ်ကို တင့်အောင်ပင်။
ပညာရှိ သူတော်ကောင်း
မှီခို သင့်ပါကြောင်း။ ။

Title: လူညံ့
By: မြင်းမူမောင်နိုင်မိုး
မိန်းမတို့၌ လွန်ကျူးစွာ
တပ်မက်သောအခါ။
ထိုသူမှာ အကျင့်ယွင်း
သိက္ခာ သီလ ကင်း။
အသားစားခြင်း လွန်ကျူးစွာ
တပ်မက်သောအခါ။
ထိုသူမှာ သနားခြင်း
ကရုဏာလည်း ကင်း။
အရက်သောက်ခြင်း လွန်ကျူးစွာ
တပ်မက်သောအခါ။
ထိုသူမှာ အမှားထပ်
စကား မမှန်တတ်။
လောဘ ရမ္မက် လွန်ကျူးစွာ
ကြီးမာသောအခါ။
ထိုသူမှာ အရှက်မရှိ
ဆင်ခြင်ဉာဏ် မဲ့၏။
အပျင်းကြီးခြင်း လွန်ကဲစွာ
စွဲကပ်လေသောအခါ။
ထိုသူမှာ နုံညံ့ဖျင်း
အတတ်ပညာ ကင်း။ ။

Title: ဥစ္စာပျက်ခြင်း အကြောင်းတရား
By: မြင်းမူမောင်နိုင်မိုး
အရက်သေစာ သောက်စားကာ
အချိန်အခါမဲ့ လည်ပတ်တာ။
ပွဲသဘင်မှာ လမ်းသလား
အသွားအလာများ။
အလောင်းအစား မြဲခုံမင်
မကောင်းသော မိတ်ဆွေကိုပင်
ချစ်ခင်ရင်းနှီး အတူသွား
ထကြွလုံ့လ မရှိငြား။
ထိုသူများတွင် ဆန်းစစ်လျှင်
ဥစ္စာစည်းစိမ် ပျက်ကြောင်းပင်။
ဆင်ခြင်ပါလို့ နှလုံးသွင်း
ဥစ္စာပျက်ခြင်း အကြောင်းရင်း။ ။

Title: သတိပြု
By: မြင်းမူမောင်နိုင်မိုး
နေ့ပြောလျှင် နောက်ကိုကြည့်
အောက်ကိုကြည့် ညခါတွင်။
မလပ်အောင် သတိပြု
ကြည့်ရှု ဆင်ခြင်။
အကုန်အစင်
စုံလင်အောင် မစူးစမ်း။
စကားဆို အပိုမမောက်နဲ့
ထောက်ချင့် မေးမြန်း။
မုဆိုးတို့ မည်သည်မှာ...။
ဘေးရန်ကို တွေးကြံအမြဲ
သားရဲဖွေရှာ။
ထိုကဲ့သို့သာ
ကျင့်ရာသည် မလွဲ။
ပြောဆိုရာ ဆင်ခြင်တတ်လို့
တွေးမှတ်ဖို့ပဲ။ ။

Title: ရဲရင့်ခြင်း
By: မြင်းမူမောင်နိုင်မိုး
ပညာရှိတို့မည်သည်မှာ
လာမည့်ဘေးကို မြင်သောအခါ၊
အဝေးကသာ ရှောင်ကြဉ်ကြ
ဆန်းစစ်ဝေဖန်တတ်သည်ပ။
ဒိဋ္ဌမျက်မှောက် အသေချာ
ဘေး အန္တရာယ် ကြုံသောအခါ၊
မကြောက်ရွံ့ပါ ဝံ့ဝံ့ရဲ
ရင်ဆိုင်ဖြေရှင်းတတ်သည်ပဲ။ ။

Title: ညံ့ဖျင်းသူများ
By: မြင်းမူမောင်နိုင်မိုး
မောဟထိုစိတ်
ဖိစီးနှိပ်
အအိပ်ကြီးတဲ့သူ။
သတိယွင်းပျော့
စိတ်တွင်းပေါ့
မေ့လျော့တတ်တဲ့သူ။
ရေသာခိုကာ
အချောင်ရှာ
သက်သာချင်တဲ့သူ။
ရောဂါစွဲကာ
မကျန်းမမာ
အနာရှိတဲ့သူ။
လောဘသက်သက်
ထိပ်မှာတက်
ရမ္မက်ကြီးတဲ့သူ။
အမှုကိစ္စ
မှန်သမျှ
လက်စမသတ်သူ။
ထိုသူတို့မှာ
အမြဲသာ
စာပေနှင့်ဝေး ကျမ်းဂန်ဝေး။
ညံ့ပြီးညံ့လျက် ညံ့မည်လေး။ ။

Title: ကောင်းမှု ပဓာန
By: မြင်းမူမောင်နိုင်မိုး
စီးပွားဥစ္စာ ဟူသည်လျှင်
ဆင်းရဲသူသာ ရစေချင်။
ချမ်းသာသူတွင် ကွင်းစေကြောင်း
ဆိုတိုင်း မဖြစ်ကောင်း။
ရေသွန်းလောင်းပါ မိုးဒေဝါ
ကုန်းမြေဆီ၌သာ။
ပင်လယ်မှာ ရွာနဲ့လေး
ဆိုတိုင်း မဖြစ်သေး။
တောင်းတ ငေးတိုင်းမရပါ
လောကသဘာဝ အမှန်ပါ။
လုပ်မှသာလျှင် ရပေကြ
ကောင်းမှုပဓာန။ ။

Title: အပေါ့ဆုံး
By: မြင်းမူမောင်နိုင်မိုး
ဝါဂွမ်းနှင့် လဲမှို့ဟာ
ပေါ့ပါတယ် ဆိုသော်လဲ။
ကပြောင်းကပြန်
စိတ်ပေါ့တန် သူ့ဓလေ့
ပို၍ ပေါ့မြဲ။
သို့သော်လဲ ထို့ထက်သာ..။
မိဘဆရာ အဆုံးအမ
လုံးဝ မနာ။
ထိုသူက ပို၍သာ
ပေါ့ပါသည် ဆိုနိုင်ငြား။
ဗုဒ္ဓသာသနာတော်၌
မမွေ့လျော် တရားမတွေ့လေဘဲ
မှား၍သာ အနေကြာတဲ့
ထိုသူဟာ လောဘအလုံးမှာ
အပေါ့ဆုံးသာတကား။ ။

Title: အလေးဆုံး
By: မြင်းမူမောင်နိုင်မိုး
ဤလောကမှာ ကျောက်ထီးဟာ
အလွန်လေးသည် ဆိုကြပါ။
မိဘဆရာ ဩဝါဒ
ထို့ထက်ပို၍ လေးသည်ပ။
ဗုဒ္ဓမြတ်စွာ ဟောကြားရာ
တရားဒေသနာ။
ဤလောကမှာ အလေးဆုံး
အမြတ်တကာ့ အမြတ်ဆုံး။ ။

Title: အောင်ပွဲ
By: မြင်းမူမောင်နိုင်မိုး
အများအကျိုးကို ဆောင်ရွက်ရာ
တစ်ယောက်အကျိုးကို စွန့်သင့်ပါ။
သို့မှာသာလျှင် သင့်တော်ဘိ
အများအတွက် အကျိုးရှိ။
မိမိပြည်ရွာ အကျိုးမြော်ကာ
အမျိုးသားအကျိုး ဆောင်ရွက်ရာ၊
အရာရာကို စွန့်လွှတ်၍
ဆောင်ရွက်မှသာ အောင်ပွဲတွေ့။ ။

Title: နေရာဟောင်းနှင့် နေရာသစ်
By: မြင်းမူမောင်နိုင်မိုး
မိမိအတွက် အကျိုးမရှိ
ထိုဒေသကို ရှောင်သင့်၏။
အကျိုးဖြစ်မည့် အရပ်ကိုသာ
တွေ့အောင်သေချာ ကြိုးစားရှာ။
ရှာကြံလေရာ နေရာသစ်
အကျိုးဖြစ် မဖြစ်။
စိစစ်သေချာ စူးစမ်းကာ
စနစ်တကျ လေ့လာပါ။
မလေ့လာဘဲ နေရာဟောင်း
မစွန့်ခွာသင့်ကြောင်း။ ။

Title: အတုအယောင်
By: မြင်းမူမောင်နိုင်မိုး
ကြံကလေးက ချိုလိုက်တာ
အရင်းမှ အဖျား တိုင်အောင်သာ၊
အဲဒါဟာ မိတ်ဆွေကောင်း
တင်စာ ယှဉ်နှိုင်းသင့်ပါကြောင်း။
ကောင်းလိုက်ပါပေ့ အရင်းပိုင်းဟာ
အလွန်ချိုမြလှပေတာ၊
သို့ပါသော်ငြား အဖျားရောက်
ချိုတဲ့အရသာ ကွယ်ကာပျောက်။
တောက်လျှောက်မချို တစ်ပိုင်းချို
အတုအယောင် မိတ်ဆွေလို၊
ထိုကြံမျိုးကို နှိုင်းယှဉ်ကြည့်
ညီမောင် ညီမ အမှန်သိ။ ။

Title: တို့ပြည် တို့ရွာ
By: မြင်းမူမောင်နိုင်မိုး
စိမ်းလန်းဝေဆာ မြအဆင်းနဲ့
တို့လယ်ကွင်းက သာမောစွာ၊
ရောင်းဝယ် ကုန်သွယ် ခရီးသွားတို့
စီးပွားတိုးတက် ဖွံ့ဖြိုးပါ။
တာဝန်ကျေစွာ အမှုထမ်းတို့
ရွှင်လန်းဝမ်းမြောက် အေးချမ်းသာ။
ရဟန်းသံဃာ မပင်ပန်းဘဲ
ဆွမ်းပန်းသင့်မျှ လုံခြုံပါ။
တိုင်းကားပြည်ရွာ သာယာအေးတော့
ဤလေးချက်ဖြင့် ပြည့်စုံပါ။
တို့ပြည်တို့ရွာ ဂုဏ်မညှိုးဘဲ
ဖွံ့ဖြိုးတိုးတက် လက္ခဏာ။
တို့ပြည်..တို့ရွာ။ ။

Title: လုံ့လဝီရိယ
By: မြင်းမူမောင်နိုင်မိုး
စာပေကျမ်းဂန် ဂါထာတတ်တော့
မပြတ်ရွတ်ဖတ် နေသင့်တယ်။
မရွတ်ဖတ်လျှင် အမြင်အသိမှာ
အစဉ်မရှိ ပျောက်ပျက်ကွယ်။
ထို့အတူသာ လုံ့လပြုလို့
လောကလူမှု ကြိုးစားကွယ်။
ဝီရိယနည်းကာ လုံ့လကင်းတော့
ဥစ္စာပျက်ယွင်း ဆုတ်ယုတ်မယ်။
မှတ်ကွယ်..မှတ်ဖွယ်။ ။

Title: အညစ်အကြေး
By: မြင်းမူမောင်နိုင်မိုး
ရုပ်ကလေးက လှလိုက်တာ
မြင်ရ ချစ်စရာ။
ပျင်းရိခြင်းဟာ အညစ်အကြေး
အလှပျက်တတ်သေး။
ငြိမ်းအေးချမ်းမြ တရားရှာ
ရဟန်း ဆိုသည်မှာ။
မေ့လျော့ခြင်းဟာ အညစ်အကြေး
မှတ်သားသင့်သည်လေး။ ။

Title: လူပျင်း လူညံ့
By: မြင်းမူမောင်နိုင်မိုး
လုံ့လ မရှိသူတို့မှာ
ပိုင်ဆိုင်ထားသည့် ထိုဥစ္စာ၊
ကာလကြာလျှင် ရောက်ရမြဲ
လုံ့လကြီးသူ ထံသို့ပဲ။
လူပျင်းလူညံ့ တို့သည်လျှင်
ကြိုးစားအားထုတ် မလုပ်ချင်။
ရှေးကံကိုပင် အားကိုးလှ
ကံသာပဓာန ဆိုတတ်ကြ။ ။

Title: လူတော်လူကောင်း
By: မြင်းမူမောင်နိုင်မိုး
လူတော်လူကောင်း ဆိုသည်မှာ
လုံ့လစိုက်ထုတ် အရာရာ
ကြိုးပမ်းကာ အစဉ်မပြတ်
အားထုတ်လုပ်ကိုင် ဆောင်ရွက်တတ်။
မပြတ်ကြိုးစား အောင်ရွက်ပေ
မအောင်မြင်လဲ ရှိပါစေ
ဘယ်သူတွေက ငြိုငြင်ပြီး
ကဲ့ရဲ့ပြစ်တင် ပါမည်နည်း။ ။

Title: အဆုံးမဲ့ဆန္ဒ
By: မေ
အရိုင်းဆန်တဲ့ ည
ငါ့မှတ်ဉာဏ်တွေကို
တံတိုင်းအထပ်ထပ်ခတ်
အိပ်မက်တွေကို တံကျင်လျှိုလို့
ပင်လယ်အော်သံထဲမှာ
နှစ်မြုပ်ပစ်လိုက်တယ်
အလင်းဖွက်ချင်တဲ့ လမင်း
အဆိပ်ပြင်းတဲ့ ရေပင်လယ်
ရင်ခွင်မှာ အိုင်ထွန်းတဲ့ အလွမ်း
ခပ်ရှရှ အနမ်းတချို့ဟာ
ရိုးတံရှည်တဲ့ မျှော်လင့်ချက်တွေနဲ့
ဝင်ရိုးစွန်းမဲ့ ငါတို့အချစ်တွေကို
အလင်းနှစ်တစ်ခုထဲ
ဖောက်ခွဲပစ်လိုက်တယ်
အိပ်မက်ရေ
နေမုန်တိုင်းတွေစဲတဲ့နေ့
လမင်းနဲ့ ပင်လယ်ဟာ
မခန်းခြောက်နိုင်တဲ့ ညအသစ်တွေထဲမှာ
ဝိဉာဉ်အတူတွဲကြတာပေါ့ ။ ။

Title: ပုံစံခွက်ထဲက အစိုင်အခဲများ
By: မေ
သွေးထွက်သံယို ဖြစ်နေတဲ့စိတ်ပါ
ကိုယ့်အရိပ်တောင်မှ
ကိုယ်ပြန်တတ်နင်းမိတော့မလို့
လိုအပ်ချက်များစွာကို ဖျော်သောက်ထားတဲ့
နံနက်ခင်းတွေက ခါးပါတယ် ။
ကြယ်ရောင်စိမ်ထားတဲ့
တဖိတ်ဖိတ်အလင်းဟာ
နှင်းရည်စက်တွေနား တွဲလွဲခိုနေတယ်
ဟုတ်ကဲ့ ခေါင်းကို ညိတ်ပါတယ်
ဟင့်အင်း ခေါင်းကို ခါပါတယ်
ခေါင်းညိတ် ခေါင်းခါအတွက်ပဲ
အသုံးချခဲ့ဖူးတဲ့ ဦးနှောက်ဟာ
လိုအပ်တာထက်ကို
ပျင်းရိပျင်းတွဲ လေးဖင့်လို့။
ဘာကိုမှ မစားချင်တော့တာ
တကယ်တမ်း ပြန်လျော်စရာလည်း မရှိ
ကိုယ်ခပ်ခပ်သောက်မိနေတဲ့
ဆန္ဒရမ္မက်ဟာ သိပ်ကိုချိုနေတော့
ကိုယ့်ရွေးချယ်မှုဟာ မဲလိပ်တစ်လိပ်ရဲ့
အမှန်ခြစ်လေး တစ်ခုထဲမှာ ။
ရှေ့ဆက်တိုးရမလား
ဒါမှမဟုတ် နောက်ပြန်ဆုတ်ရမလား
ဆုံးဖြတ်ချက် ချတယ်ဆိုတာ
ကိုယ်မသိတဲ့ ဘာသာစကားပဲ
ဟောပြောပွဲတိုင်းမှာ နားထောင်သူစာရင်းဝင်
မေးခွန်းထုတ်ဖို့ ခက်တဲ့
ကိုယ့်နှုတ်ခမ်းဟာ စေးထန်းထန်း
အဖွင့်အပိတ်ခက်နေတယ် ။
ကိုယ်ရိုးသားဖို့လိုတယ်
လိုအပ်တာထက်ကိုပိုပြီး
ကိုယ်ရိုးသားဖို့ လိုနေတယ် ။ ။

Title: တွယ်ရာမဲ့ စိတ်
By: မေ
ငါ့အသည်းကို သတိရခြင်းကြိုးနဲ့ချည်လို့
ငါ့အနာဂတ်တွေက
စကြာဝဠာအပြင်ဘက်မှာ
ငိုခြင်း၊ ရယ်ခြင်းကင်းတဲ့
ဖြူစင်ခြင်း အသိတွေရယ်
ငါ့လက်ထဲမှာ ဆုပ်ကိုင်ထားတဲ့
ခပ်နွမ်းနွမ်းယုံကြည်ခြင်းတွေရယ်
ငါ့ကိုယ်ငါ စွန်းထင်းခဲ့တဲ့
မသိခြင်းတရားတွေရယ် ...
လောကဓံတရားရေ ...
ဟောဒီမှာ ငါ့ဘဝပါ
မှောက်ပစ်လိုက်၊ လှန်ပစ်လိုက်
အဲဒီအချဉ်ပေါက်နေတဲ့
စိတ်ကူးအရိအရွဲတွေကို
ပုပ်သိုးနေတဲ့
ငါ့အိပ်မက်တွေနဲ့ အတူတူရောပြီး
လောကပါလတရား မရှိတဲ့အရပ်ဆီ
လွင့်ပစ်လိုက်စမ်းပါကွာ ။ ။

Title: ငါတို့ အသွေးအသားထဲမှာ လူငယ်
By: မေ
လူငယ်တစ်ယောက်အဖြစ်
ငါတို့ မိုက်ရူးရဲ အိပ်မက်တွေကို
လက်သီးဆုပ်ထဲ
ကျစ်ကျစ်ပါအောင် ဆုပ်ကိုင်လို့
နောင်တမဲ့တဲ့ အနာဂတ်ထဲကို
သွေးတရဲရဲနဲ့ တိုးဝင်လာခဲ့ကြ
ရာဇဝင်ကို သတ္တိနဲ့ ဆေးခြယ်
ဖြစ်တည်မှုထဲက လက်တွေ့ဘဝကို
ဖြစ်တန်စွမ်းတွေနဲ့ စားပစ်ခဲ့ကြ
ပြုပြင်ရေး စာတမ်းထဲက
လူငယ်ဆိုတဲ့ စကားစုနဲ့
မာကြောမှုတွေကို အရောင်သွင်းခဲ့ကြ
ဘဝဆိုတာ ချိုနဲ့လား
ဦးခေါင်းကို နေမင်းဆီအပ်ပြီး
ကုပ်ပိုးထက် တက်လာတဲ့
သမိုင်းတွေထဲမှာ
မှတ်တမ်းအစစ်တွေ ရေးထိုးခဲ့ကြ
စမ်းသပ်မှုတွေ များစွာထဲမှာ
'အစမ်းသတ်ခံ' တွေအဖြစ်
ဘဝတွေကို စတေးခဲ့ကြ
ရယ်တစ်ခါ ငိုတစ်လှည့်
လောကဓံရဲ့ လှည့်ကွက်တွေထဲ
ကျားဖြစ်လိုက် ကြောင်ဖြစ်လိုက်
အဆုံးစွန်ထိ မိုက်မဲခဲ့ကြ
အချစ်နဲ့ ဘဝကို ရွေးချယ်
ဝေဝါးမှုတွေထဲမှာ
အကြိမ်ကြိမ် နှလုံးသားကို စတေးပစ်ခဲ့ကြ
ငါတို့ အကြိမ်ကြိမ်အခါခါ
ဖြတ်လျှောက်ဖူးတဲ့ လမ်းမထက်
ထပ်ခါ ထပ်ခါ ပြန်လျှောက်နေလည်း
လမ်းမကတော့ ဒီအတိုင်းပဲ
ပြောင်းလဲသွားတာက ငါတို့
ယုံကြည့်ချက်နဲ့ ရည်ရွယ်ရာဟာ
အမြဲတမ်းဆန့်ကျင်ဘက် ဖြစ်နေခဲ့
အစွန့်ပစ်ခံ ပန်းရိုင်းတွေလို
ခပ်ရှရှ နာကျင်ခြင်းတွေကို
တစ်ပွင့်စီ ချွေချနေခဲ့ကြ
လူငယ်ဘဝနဲ့ ဆန့်ကျင်ဘက်မှာ
ငါတို့အတွက် ရင့်မှည့်နေတဲ့
အချိန်ကာလတွေက ဆင်ဖိုနီ တေးသွားတစ်ပုဒ်လို
နေရာတကျ
ခေတ်အဆက်ဆက်ကို ဖြတ်သန်းခဲ့ကြ
ရင်ဘတ်ထဲက ယုံကြည်မှုနဲ့
နှလုံးသားထဲက စစ်မှန်မှုတွေကို
ဘဝအစစ်ရဲ့ မှတ်ကျောက်တွေအဖြစ်
ကမ္ဘာအသစ်တွေထဲ ထွင်းထုခဲ့ကြ
အချိန်တွေ ပြောင်းတယ်
ရာသီတွေ ပြောင်းတယ်
ခေတ်တွေ ပြောင်းတယ်
စကြာဝဠာကြီးတောင်
ပြောင်းလဲသွားပါစေဦးတော့
ယုံကြည်ရာကို ထာဝရ မပြောင်းတဲ့
ငါတို့ အသွေးအသားထဲမှာ
အမြဲတမ်းလူငယ် ။ ။

Title: ခေတ်ရဲ့ ဗီဇာ
By: မေ
နေ့သစ်တွေရဲ့ အစမှာ
လမ်းဖောက်သူကဖောက်
လမ်းပျောက်သူက ပျောက်ခဲ့ကြပေါ့
ပျက်စီးနေတဲ့ လမ်းတွေထက်က
ယိုင်လဲမှုတွေဟာ
ကျုပ်တို့ အနာဂတ်ထဲကိုမှ
စိမ့်ဝင်သွားခဲ့ရ
အရိုးစွဲနေတဲ့ သစ္စာမဲ့ခြင်းတွေဟာ
ခင်ဗျားတို့ရဲ့ ပီပြင်တဲ့ ပြယုဂ်တစ်ခုပဲ
လောကကြီးက သာယာပါတယ်လေ
ဖောက်ပြန်နေတာက
အရောအနှောမကင်းတဲ့ ဖြူစင်ခြင်းတွေပဲ
လူငယ်တစ်ယောက်ရဲ့
အတွေးစိတ်ကူးဟာ
ဂျစ်ပစီဆန်ချင်ဆန်နေမယ်
ဘာဖြစ်သေးလဲ
ကျုပ်တို့ရဲ့ ခေတ်ကိုပါ ပုံမသွင်းချင်ကြစမ်းပါနဲ့
ရိုးသားခြင်းနဲ့ ဖြောင့်မတ်ခြင်းဟာ
ဂုဏ်ပုဒ်တစ်ခုစီဆိုရင်
ခင်ဗျားတို့အတ္တတွေကို
မျှတခြင်းရဲ့ တစ်မှတ်တိုင်အကွာမှာ
ချထားခဲ့လိုက်ပါတော့ ။ ။

Title: အားလုံးက ရေသေအိုင်ထဲမှာ
By: မေ
ငါတို့ အိပ်မက်ကို
မျှော်လင့်ချက်နဲ့ မျှားတယ်
ငါတို့ အချစ်ကို
ပျော်ရွှင်ခြင်းနဲ့ မျှားတယ်
ငါတို့ ပျော်ရွှင်မှုကို
တွေ့ဆုံခြင်းနဲ့ မျှားတယ်
ငါတို့ အနာဂတ်ကို
လက်တွေ့ဘဝနဲ့ မျှားတယ်
ငါတို့ အပြုံးတွေကို
ခံစားချက်နဲ့ မျှားတယ်
နင့်ကို ငါက မျှားတယ်
နင်က ငါ့ကို မျှားတယ်
ဘဝက အချစ်ကို မျှားတယ်
အချစ်က ဆန္ဒတွေကို မျှားတယ်
ငါတို့ ချစ်တယ်
ငါတို့ ချစ်ကြမယ်
ငါတို့ ချစ်ခဲ့ကြတယ်
မျှားတယ်
မျှားနေတယ်
မျှားခံနေရတယ်
အချစ်တွေ၊ ဘဝတွေ၊ အသိတွေ
လိုအင်တွေ၊ တွေ့ဆုံမှုတွေ
နင်ရယ်၊ ငါရယ်၊ သူတို့ရယ်
ငါတို့ အားလုံးရယ် ။ ။

Title: အာသဝ တောင်ကြား
By: မေ
တကယ်ဆိုရင်
ငါတို့ဘဝတွေဟာ ကျဉ်းကျဉ်းလေးပဲ
အဆုံးမသတ်နိုင်တဲ့
ငါတို့ လောဘတွေနဲ့ ကျယ်ကျယ်လာခဲ့ရ
မနှစ်သိမ့်နိုင်တဲ့
ငါတို့ရဲ့ သောကတွေလည်း များများလာခဲ့ကြ
ဘဝတွေဟာ
မြစ်ကျဉ်းဖြစ်လိုက်
ရေစီးသန်သွားလိုက်
သောင်တွေထွန်းသွားလိုက်
ဘဝတွေဟာ
အိုင်တွေထဲမှာ
ကန်တွေထဲမှာ
မြစ်ချောင်းတွေထဲမှာ
မြုပ်ချည် ပေါ်ချည်ဖြစ်နေလိုက်
ကူးခတ်နေလိုက် မျောပါသွားလိုက်
နောက်ဆုံးတော့လည်း
ဆန္ဒတွေ များများနဲ့
ဘဝကျဉ်းကျဉ်းလေးတွေဟာ
ပင်လယ်ဆီ စီးဝင်သွားခဲ့ရ
ဘဝအတိုတွေ၊ ဘဝအရှည်တွေ ။ ။

Title: ငါမဟုတ်တဲ့ ငါ
By: မေ
ဖောက်ခွဲပစ်မယ် စကားလုံးတွေကို
တစ်စစီဖြစ်တဲ့အထိ
အသက်ရှူသံဟာ ငါ့နားထဲ ခါးတယ်
ပေတစ်ရာပေါ် ငါလျှောက်ချင်တယ်
ငါ့အိတ်ကပ်ထဲ အမှားတွေ ကောက်ထည့်လို့
တစ်လောကလုံးအတွက် ငါပဲ မှားပေးလိုက်မယ် ။
လောကကြီးက မှန်ပါတယ်
မှားနေတာက ငါကိုယ်တိုင်
ငါ့အရိုးနဲ့ အိမ်ဆောက်မယ်
ငါ့အသွေးအသားကို အမိုးလုပ်ပြီး
ငါ့သွေးနဲ့ အိမ်နံရံကို ဆေးခြယ်လိုက်မယ် ။
ယူသွားပါ ငါ့အသက်ရှူခြင်းတွေ
တစ်လောကလုံးအတွက်
လေပြေလေညင်း ဖြစ်ပါစေ
တစ်လောကလုံးအတွက်
မုန်တိုင်းတွေ ဖြစ်သွားပါစေ ။
ငါ့အသည်းနှလုံးကို လမ်းခင်းပေးထားလိုက်မယ်
လိုသလိုနင်းပါ
ပန်းတွေ လွင့်လာလိမ့်မယ်
ငါ့အပြုံးကို
သိမ်းထားလိုက်ပါ ခေတ်ရဲ့ ပြတိုက်ထဲ
နှောင်းလူတွေ ကြည့်ကြပါစေ
ငါပျော်ခဲ့တာ မဟုတ်ခဲ့ကြောင်း
သိကြစမ်းပါစေ
ငါရယ်ခဲ့တယ်ဆိုတာ
တေးသွားတစ်ပုဒ် မဟုတ်ခဲ့ကြောင်း
အားလုံးသိကြပါစေ ။
ငါရေရွတ်ခဲ့တဲ့ စကားလုံးတွေကို
မြေမြှုပ်ပစ်လိုက်စမ်းပါ
ငါဆိုတာ တကယ်မရှိခဲ့ကြောင်း
သိကြစမ်းပါစေ
ငါ့ ဝိညာဉ်ကို မီးရှို့လိုက်ပါ
လွတ်လပ်စွာ
ငါမြောလွင့်သွားပါရစေ ။ ။

Title: အချဉ်ဖောက်ထားတဲ့ မာန
By: မေ
တစ်ရက်ခံ ပန်းရိုင်းတွေက
ငါ့ဥယျာဉ်ထဲမှာ ဝတ်မှုန်လာကူးကြတဲ့အခါ
ငါ့အတ္တက နည်းနည်းခါးသက်လာခဲ့တယ်
ကတိစကား တချို့အတွက် ခေါင်းတစ်ချက်အညိတ်မှာ
ယုံကြည်မှုက တိတ်တိတ်ကလေး ပဲ့ကြွေကျသွားတယ်
ဟန်ဆောင်အပြုံးတုတွေကြားမှာ
ငါဟာ အံမဝင်တဲ့ သိုးမည်းတစ်ကောင်ပါပဲ
အမုန်းကို အမုန်းနဲ့ ကလဲ့စားချေနေကြတဲ့ ဒီလောကထဲမှာ
ငါ ဘယ်သူ့ကိုမှ မမုန်းခဲ့ဘူး
ဒါပေမဲ့ ...
ငါ ဘယ်သူ့ကိုမှလည်း ထပ်မချစ်နိုင်တော့ဘူးလေ
ငါလည်း လူငယ်တစ်ယောက်ပါကွယ်
မှားတတ်ပါတယ်၊ မိုက်တတ်ပါတယ်
ဆိုးသွမ်းခဲ့ဖူးပါတယ်
ငါလျှောက်ခဲ့တဲ့ လမ်းတွေထက်က မှားယွင်းမှုတွေ
အားလုံးဟာ
ငါ့အနာဂတ်အတွက် ဆေးတစ်ခွက် ဖြစ်စေမှာပါ
ရှေ့ဆက်ရမယ့် အနာဂတ်အတွက်
အရောင်လက်ဖို့ကတော့ ကိုယ့်တရားကိုယ် စီရင်တတ်ဖို့ပါပဲ
ငါ့အသိဉာဏ်ထဲက ငါ့အတွက် မလိုအပ်တော့တဲ့
မှားယွင်းမှုတွေ အားလုံးကို အချိန်သမားတော်က ဖျောက်ဖျက်သွားမှာပါ
အခုတော့ ငါပြုံးရဲပြီ
ငါ့တွေဝေမှုတွေနဲ့အတူ ဆန္ဒအမှားတွေကိုလည်း
အတိတ်တစ်ခုဆီမှာ ထားပစ်နိုင်ခဲ့ပြီ
ငါဟာ ... လူငယ်ပါကွယ်
ဟောဒီ ရေစီးကြောင်းထဲက အမှားအယွင်းမကင်းခဲ့တဲ့
မြစ်လက်တက်လေး တစ်စင်းရယ်ပါ ။ ။

Title: မျက်ရည် ကျုံး
By: မေ
မြို့ရိုးမလုံ
ဈေးသာကုံ
နိဂုဏ်အမည်ပေးကြစတမ်းဆို
ကျုပ်တို့မြို့ဟာ မြန်မာပြည်မှာ
တစ်ခုတည်းသော နာဂရပေါ့နော့ ။
ဒီမြို့မှာ
မြို့ရိုးနီနီ ရှိတယ်
ကျုံးရေကြည်ကြည် ရှိတယ်
ဗျာဒိတ်ရ တောင်မင်းသေလာကို
မြနန္ဒာ ဧရာဝတီ သိုင်းတယ် ။
ဒီမြို့ကို တည်စက
ခြေလှမ်းတွေနဲ့ အကွက်ချသတဲ့
မြို့ရိုးကို အုတ်ချပ်တွေနဲ့
တည်ဆောက်ခဲ့တာ မဟုတ်ဘူး
အသည်းနှလုံးတွေကို ထပ်ပြီးစီခဲ့တာ ။
ဒီကျုံးရေဟာ
မိုးရွာလို့ ပြည့်ခဲ့တာ မဟုတ်ဘူး
မျက်ရည်တွေနဲ့ ဖြည့်ခဲ့တာ ။
ဧရာဝတီက ဝိုင်းချင်လို့ ဝိုင်းတာ မဟုတ်ဘူး
နောက်တစ်ခါ
သိက္ခာတွေ ပါတော်မူ မသွားအောင်
စိုးရိမ်တကြီးနဲ့ ပွေ့ဖက်ထားတာ ။
လှေထွက်တာနဲ့ တတ်ကျိုး
အဖျက်ဆိုးက ဓားလွတ်နဲ့ ပိုင်းလို့
ရိုင်းခဲ့ရတဲ့ စာမျက်နှာများ
လှိုင်ထိပ်ထားရဲ့ မျက်ရည်တွေစု
ဘောလည်တစ်ခုနဲ့ မျှောလိုက်တော့
တု လွှတ် ဘုံ ပြန်ဆိုတဲ့ လင်လွန်းထီးဟာ
ရွှေတစ်ချောင်းကနေ
ဒဂုန်ဆီကို မျောသွားပေါ့ ။
ဂေါဝိန်ဆိပ်ကမ်းမှာ
သင်္ဘောတွေ ဆိုက်လာပြီ
အင်းဝခံတပ်၊ သပြေတန်းခံတပ်
မာန်နဲ့ ဟောက်ဖို့ မပြောနဲ့
သင်္ကြန်လိုတောင် မဖောက်လိုက်ရတဲ့
အမြှောက်တွေ ။
ဝါးလုံးခေါင်းထဲက ငွေလမင်း
ရေအိုင်တွင်းက ဖားသူငယ်
စကားထည်တဲ့ မိဖုရား
စမုတ်ဝမှာ ကျသွားတဲ့ မျက်ရည်
"ကျွန်ဖြစ်ရလေ တို့တတွေသည်
သေသော်မှတည့် ဪကောင်း၏" လို့
မချိတင်ကဲ ကျခဲ့ရတဲ့ မျက်ရည်တွေ
ဘယ်ဟာက ပိုပူနိုင်လေမလဲ ။
မှန်တယ်ထင်တာကို ထောက်ခံတာ
အာဇာနည် တစ်ဆယ့်ခုနစ်ဦးအတွက်
ကျခဲ့တဲ့ မြို့လူထုရဲ့ မျက်ရည်
မြနန်းစံကျော် ရွှေနန်းတော်ကြီးကို
ဗုံးကျည်တွေ ခတုန်းက ကျခဲ့တဲ့ မျက်ရည်
အတုလဝေယံ ကျောင်းတော်ကြီးကို
မီးလောင်တုန်းက ကျခဲ့တဲ့ မျက်ရည်
ဆဋ္ဌသံဃာယနာ တင်မဟဲ့လို့
ရသေ့ရှင် စီမံအပ်တဲ့ ပိဋိကတ်တိုက်ကြီး
ပြိုကျသွားတုန်းက ကျခဲ့တဲ့ မျက်ရည်
ထမင်းတစ်လုတ်အတွက်
စက္ကူရုပ်လုပ်ရောင်းနေရာက
သခင်မ ထန်းတောထဲမှာ
ပြာရီမှိုင်းညို့လို့မို့
တမလွန်ကူးတို့ပေါ် လိုက်သွားရတဲ့
မြို့မငြိမ်းအတွက် ကျခဲ့ရတဲ့ မျက်ရည်
ဒီမျက်ရည် ဒီမျက်ရည်တွေ စုရုံး
ကျုံးထဲမှာ ဘောင်ဘင်ခတ်နေလျက် ။
မြို့အသည်းနှလုံးကို
ထုတ်သွားတဲ့ မီးကစ
ဇေယျတု သဗ္ဗမင်္ဂလံကို ဆိုတတ်တဲ့
မြို့တွင်းသားတွေ မြို့အပြင်ဘက် ရောက်သွားခဲ့ပြီ ။
မြို့ထဲမှာ ဆိုင်းဘုတ်နီနီတွေ
ဘူးသီးကြော်လို တုတ်ချောင်းစာတွေ
ဗျောက်အိုးသံပွဲတော်တွေ
မီးပုံးတွေ ပလီပလာညတွေ
ဒါတွေကိုပဲ တွေ့ရတော့တယ် ။
မန္တလေးရဲ့ လက္ခဏာဟာ
ရွှေခြေချင်းကနေ ပတ္တူဖိနပ်ဖြစ်လာပြီ ။
ခိုတောင်မုန့်တီကနေ အီကြာကွေး ဖြစ်လာပြီ ။
ပင်လောင်းလက်ဖက်ရည်ကနေ
ဘီယာစတေရှင် ဖြစ်လာပြီ
အငြိမ့်ပွဲကနေ ကေတီဗီ ဖြစ်လာပြီ
သဟာယ အသင်းတွေကနေ
နိုက်ကလပ်တွေဆီ ရောက်သွားကြပြီ
အရုဏ်မှာ ဆွမ်းလည်ရပ်တဲ့
ရွှေဝါရောင် ကုသိုလ်လမ်းထက်
မိုးချုပ်ရင် ကျုံးဘေးလမ်းမ
ရမ္မက် ကုန်ဈေးတန်းက
ပိုလို့ ပိုလို့ စည်ကားလာနေပြီ ။
ရွှေမန္တလေးရဲ့ ပုံရိပ်ဟာ
ယဉ်ကျေးမှု မြို့တော်ကနေ
အတတ်ပညာ စီးပွားရေးလည်း မဟုတ်
သွင်းကုန် ထုတ်ကုန်လည်း မတွင်ကျယ်
ဂျင်ခြေလည်သူတို့ ရှစ်ရပ်ခွင်နှံ့နေတဲ့
ငုတ်တုတ် မတ်တပ်
လုံးလည် ချပ်ပြားကြီးကို ဖြစ်လို့
ကဲ ကျုပ်တို့ မန္တလေးအတွက်
ငိုကြွေးပေးဖို့
ဘယ်သူတွေ သတိရကြသလဲ
ကျုံးပြင်ကြီးကလည်း
ပါးစပ်ကြီးကို ဖြဲလို့ ။ ။

Title: ချစ်သူ
By: D - ပြာကျွန်း(အောင်လေး)
ပန်းပျိုးသူရဲ့ လက်တွေက
ပန်းမခြွေရက်တာ မဆန်းပေမဲ့
ပန်းတွေ ဝေတာကိုတော့
ရင်နာနာနဲ့ ငေးကြည့်နေရသူပါ ... ။
တကယ်ပါ 'ချစ်သူ' ...
ငါဟာ နင့်အတွက်ဆို ...
နင်ရဲ့ ခြေတော်နုနုမှာ
သွေးခြေတောင် မဥစေချင်
နင်ရဲ့ ခဏတာ အမှုတော်ထမ်း
ဖိနပ်လေးတစ်ရံသာ ဖြစ်ခွင့်ရရင်
နင်လေ
ငါ့ရင်
ကတ္ထီပါခင်းလေးပေါ် ခြေတော်နင်း
သံယောဇဉ် သဲကြိုးနှစ်မျှင်လေး
မပြတ်မချင်းပေါ့ 'ချစ်သူ'
မပြတ် ... မချင်း ... ပေါ့ ... ။
ဒီလိုထပ်ပြီး ...
အနတ္တမဆန်
အတ္တမာန်တွေပါမိပြန်တယ် 'ချစ်သူ' ။
နင်ရဲ့ ဆံနွယ်တွေကို သူနမ်းရှိုက်ကျီစယ်
ဆယ်မျက်နှာရပ်နှံ့တည်
ရှင်သန်ခြင်းရဲ့ 'လေ' တောင်
အပျိုရည်ထိပါးသလိုထင်
'ငါ သဝန်တိုမိသား
စိတ်ဝယ် ကစဉ့်ကလျား ...
ငါရူးများနေပြီလား ... ။
'ချစ်သူ' ရေ ...
အတတ်မကျွမ်းတဲ့ ချောတိုင်ပေါ်တက်
အခါခါကျဆင်း
နင့်ခြေရင်းရောက် သိ/မသိ
'နင်ကို ချစ်နေမိ' ... ဟု
ဟစ်တိုင်တက်ခွင့်မရှိသူ ငါ ...
ဝေး ... တစ်နေရာကသာ ... ။
ထားရာမှာ နေမဲ့သူပါ 'ချစ်သူ'
နင်ထားခဲ့တဲ့နေရာ
နင့်ခြေရာနဲ့တွဲ
နင့်ပိုးသော အလွမ်းတွေနဲ့
ရပ်တည်နေမဲ့သူကို
လက်ဖျောက်တစ်ဖျစ်စာ
လင်းဝင်းခွင့်ပြုပါ ... ။
စေရာကို ညွှန်ပါတော့ ... 'ချစ်သူ' ။
နင်စေညွှန်ဆို သွားရဲတဲ့ကောင်
နွေကန္တာထဲ
ခြေဗလာလည်း ပြေးရဲပါတယ်
ဒါပေမဲ့ ...
ငါကလည်း ...
ဗလာပဲလေ ... ။
ဒီလိုနဲ့ပေါ့ ...
ဒီလိုပဲပေါ့ ...
ဆုံမှတ်နှစ်ခုအတွက်
သီအိုရီ မသိခဲ့လို့
ဗလာကျည်နဲ့ ပစ်မိခဲ့တဲ့ကောင်
လုံလုံလောက်လောက် ရခဲ့တာ တစ်ခု
မ ... ရေ ... ရာ ... မှု ... ။
ဘာပဲဖြစ်ဖြစ်ပေါ့ ... 'မိသူ' ...
သုညဆိုတဲ့ ကောင်ရဲ့ အလင်း
ကိန်းကြီးခန်းကြီး လတစ်စင်းမဖြစ်ခဲ့ရင်တောင်မှ ...
ငါ ...
လင်း
မလင်း
မလင်းတလင်း ...
နင့်ဘဝအတွင်း ...
ကြယ်တစ်ပွင့်လောက်အဖြစ်
'လက်' ခွင့်ပြုခဲ့ပါ ... 'ချစ်သူ' ... ။

Title: ရင်ရှုပ်
By: D - ပြာကျွန်း(အောင်လေး)
မာနဆိုတဲ့ ဗီလိန် ဇာတ်ပို့ ကောင်းလွန်းတော့
အမုန်းဆိုတဲ့ မင်းသား ဇာတ်ရုပ် ပိုပေါ်လွင်ခဲ့တယ်
ဒါပေမဲ့ ...
အချစ်ဆိုတဲ့ ဇာတ်လမ်းကတော့ နာပေးရမယ် ။

Title: ဗျည်း နှစ်ဆယ့်ခြောက်လုံးနဲ့ တိုင်းပြည်
By: D - ပြာကျွန်း(အောင်လေး)
က - ကျည်ဆံတွေ ဖြာဝေနေတဲ့ တိုင်းပြည်
ခ - ခရိုနီတွေ ကောင်းစားနေတဲ့ တိုင်းပြည်
ဂ - ဂဃနဏ မသိတဲ့သူများ အုပ်ချုပ်နေတဲ့ တိုင်းပြည်
င - ငြိမ်းချမ်းရေးတွေ ပျောက်ဆုံးနေတဲ့ တိုင်းပြည်
စ - စစ်ပွဲတွေ ဖြစ်နေတဲ့ တိုင်းပြည်
ဆ- ဆရာများသားသေနေတဲ့ တိုင်းပြည်
ဇ - ဇရာအိုတွေ ချောင်ထိုးခံနေရတဲ့ တိုင်းပြည်
ဈ - ဈာန်မကြွနိုင်တဲ့ ရဟန်းများ အသတ်ခံနေရတဲ့ တိုင်းပြည်
ည - ညမထွက်ရ အမိန့် အများဆုံး ထုတ်ခံရတဲ့ တိုင်းပြည်
တ - တိုင်းသူပြည်သားများ မွဲပြာကျနေတဲ့ တိုင်းပြည်
ထ - ထင်ရာစိုင်း ရိုင်းခံနေရတဲ့ တိုင်းပြည်
ဒ - ဒီမိုကရေစီ အလိမ်ခံနေရတဲ့ တိုင်းပြည်
ဓ - ဓနရှင်ဝါဒနဲ့ အနှိမ်ခံနေရသော တိုင်းပြည်
န- နိုင်ငံရေးသမား အပေါများဆုံး တိုင်းပြည်
ပ - ပညာတတ်များ နေရာမရသော တိုင်းပြည်
ဖ - ဖရိုဖရဲနဲ့ လူရိုသေမခံရတဲ့ တိုင်းပြည်
ဗ - ဗုဒ္ဓအဆုံးအမနဲ့ လမ်းလွဲနေသော တိုင်းပြည်
ဘ - ဘာသာတရားများလည်း မထီမဲ့မြင် ပြုခံနေရသော တိုင်းပြည်
မ - မေတ္တာတရားများ ငတ်မွတ်နေသော တိုင်းပြည်
ယ - ယဉ်ကျေးမှုတွေ ပျောက်ဆုံးနေတဲ့ တိုင်းပြည်
ရ - ရိုးရာ အမွေအနှစ်တွေ ဖျက်ဆီးခံနေရတဲ့ တိုင်းပြည်
လ - လူနေမှု ဘဝတွေ ချွတ်ခြုံကျနေတဲ့ တိုင်းပြည်
ဝ - ဝင်လာသမျှ လူတွေကို နေရာဖယ်ပေးနေရတဲ့ တိုင်းပြည်
သ - သယံဇာတတွေ ရောင်းစားခံနေရတဲ့ တိုင်းပြည်
ဟ - ဟုတ်သော်ရှိ မဟုတ်သော်ရှိ ခေါင်းညိတ်နေကြရတဲ့ တိုင်းပြည်
အ - အားလုံးသေမှ အေးချမ်းတော့မဲ့ တိုင်းပြည်

Title: ထိုသောကြောင့်သာ ထိုထိုလေသာ
By: D - ပြာကျွန်း(အောင်လေး)
မနေ့က အလင်းက
ဒီနေ့ထပ်ရှိမယ်လို့ ပြောရအောင် ပွဲစားမလိုပါဘူး
တရားစီရင် ရေးလေ ...
တရားထက် စီရင်ရေးက အဓိက ...
အိမ်က မီးသီးလေးက ပိုးစုန်းကြူးဆိုတာ သိပေမဲ့
ညမီးတွေ လင်းချက်က လရောင်တောင်သိမ်ငယ်
သေမင်းတမန်ရဲ့ လမ်းအလယ်က ဝိညာဉ်တွေ
ကျွတ်လွတ်ပါစေ ... ။
နာရီကို မကြည့်ဖြစ်တာကြာပေမဲ့
အချိန်တော့ သိနေပါတယ် ။
အနေအထားတစ်ခုရဲ့ သတ်မှတ်ချက်က
လက်တံတွေ ပျောက်ရှခဲ့ပေါ့ ... ။
ငါ့ဓာတ်ပုံတွေကို ဘယ်သူတွေ ဘောင်ခတ်တာလဲ
ငါကိုယ်တိုင်တောင် မကြိုက်ခဲ့တာ
ဒီအတိုင်း ထားပြန်တော့လည်း
သမိုင်းမကျန်ခဲ့ပြန်ဘူး ... ။
စွန့်ခွာခဲ့ပေမယ့်
သမိုင်းရဲ့ အရိပ်မည်းတွေကို ဆေးခြယ်ဖို့
စုတ်တံကောင်းကောင်းတောင်
လိုရမယ်ရ ဆောင်ထားသင့်တယ် ... ။
စီးကရက်ဆိုတာ မီးညှိလိုက်ရင်
ဖွာတဲ့သူမရှိလည်း လောင်ကျွမ်းတတ်ပေမဲ့
ဖွာသူဆွဲသလောက်တော့
ဖွာလန်ကျဲနဲ့ ကျပ်ပိတ်ခဲ့ပေါ့ ... ။
အမေက ပြောတယ်
သား လိမ္မာသင့်ပြီတဲ့ ...
သားက ပြန်ပြောတယ်
အမေလည်း တရားရသင့်ပြီလို့ ... ။
မတူတာကို ညှိဖို့ဆို
ညီမျှခြင်း လိုပေ၏ ...
ပေတံဆိုတာ ကိုင်ဖူးပေမဲ့
အထာမကျနိုင်သေးခဲ့တာ
ခုချိန်ခါပေါ့ ... ။
သူသည် ဘီယာတစ်ခွက် သောက်နေသည်
ကျတော်သည် အရက်တစ်ခွက် သောက်နေသည်
အများသော သူသည် ရေသောက်နေကြသည်
တစ်စုသော လူသည် ဝိုင်သောက်နေကြသည် ... ။
ဘုရားရှင်ရှေ့ ဆိုပေမဲ့လို့
ဘုရားသည် သစ္စာတရားကို ရှာဖွေခဲ့သလို
လူသားတိုင်းသည်
မေတ္တာဝါဒီ လမ်းပျောက်နေ၏ ... ။
မီးတောက်မြင်တိုင်း မငြိမ်းချမ်းဘူးဆိုရင်
စွန့်ဦးတီထွင်ခဲ့တဲ့ ကမ္ဘာဦးရဲ့မီးကို
အသားနဲ့ အသီးအရွက်တွေ ကင်/ကြော်/ချက် စားလိုက်ကြတာက
ရိုးမယ်ဖွဲ့စရာ မလိုလောက်အောင်ပေါ့ ... ။
အနောက်တောင် မုတ်သုန်လေတွင်
သိုးဆောင်း စကားပုံမပါဝင်ခဲ့သလို
လက်ဝဲသုန္ဒရအမတ်သည်
မဲဇာသာ သိခဲ့ပေမည် ... ။
ဧရာဝတီသည်
ဧရာဝတီမမည်ရအောင်
အပျိုရည်ပျက်ခဲ့ရတဲ့ နှစ်ကာလရှည်
ဘယ်ပုဒ်မနဲ့မှ ပြဌာန်းခွင့် မရှိခဲ့ပေ ... ။
အကျွန်ုပ်တို့၏ ငြိမ်းချမ်းခြင်းသည်
မြွေဆိုးရှစ်ကောင်၏ လက်ထဲတွင် ရှိနေပေမဲ့
မြွေအလမ္ပာယ် ဆရာများသည်
မြွေကိုက်ခံရတတ်၏ ... ။
သူတို့သည် ပုလွေမှုတ်နေကြ၏ ။
သူတို့သည် နှဲဆန်ဆန် အီခဲ့ကြ၏ ။
တစ်ခါတစ်ရံ ထိုသူတို့သည်
လင်းကွင်းပါ တီးတတ်သေး၏ ... ။
ငါးမျှားတတ်တာတူပေမဲ့
ငါးစားတတ်တာမတူတဲ့အခါ
အရိုးဆိုတာ ပေါင်းစားတတ်မှ နူးမှန်းသိ
မပေါင်းတတ်လျှင် အာထောက်၏ ...
ကြာကြာတော့ ဝါးနေခဲ့တာ
ခါးမှန်းတော့သိ
ချဉ်တူးတူး မူးတဲ့သူတွေကြောင့်
ဘဝင်ရူးတွေအတွက် နေရာ ... ။
ကြေအောင် ဝါးခဲ့တဲ့ သွားတွေက တာဝန်ကျေပေမဲ့
မကြေခဲ့တဲ့ အစာအတွက်
အစာအိမ်ကတော့
အစာမကြေရုံပဲ ရှိတာပေါ့ ... ။
သူသည်
ခေါင်းကိုက်နေ၏ ။
သူသည်
နှာစေးနေ၏ ။
သူသည်
ဗိုက်အောင့်နေ၏ ။
အကျွန်ုပ်တို့သည်
အစာအိမ်၏ လှုံ့ဆော်မှုကြောင့်
သမိုင်းပျောက်နေကြ၏ ... ။

Title: ကိုယ်တစ်ခြမ်းနှင့် ပန်းသီးစားကြသူများ
By: D - ပြာကျွန်း(အောင်လေး)
အဆိပ်တွေပြည့်နေတဲ့လမ်း
ငါစတင်လျှောက်လှမ်းခဲ့တာ
ဆယ်စုနှစ်သုံးခုကျော်
အမိုးပေါက်မှလမင်း
လင်းလင်းထင်းထင်းမဟုတ်တောင်
မြင်နေရုံနဲ့ ကျေနပ်မိတဲ့ဘဝနဲ့
အတိတ်ခါးတွေက
ငါ့ကို လွမ်းဖျားဖျားစေခဲ့တယ် ... ။
ဆူးခက်တို့ စုပုံ
ငါ့ရင်အုံဟာ
ကန္တာရထဲကနေလို
ပူလောင်မှုတွေနဲ့စတင်
လောကရဲ့ တံခါးတစ်ချပ်
ငါဆွဲဖွင့်ဝင်ခဲ့ ... ။
မိုးစက်တစ်ပေါက်
ဖျပ်ခနဲလွင့်လာ
ငါ့ရင်ညွန့်ကြား
အေးစက်သွားခဲ့တာ
သုံးရာသီဆုံးတဲ့
လေးပတ်လည်လောက်သာ ... ။
စက်ဝန်းတွေအလီလီဖြတ်
ကိုယ့်ကိုယ်ကိုယ်ဘာမှန်းမသိ
နှင်းငွေ့တွေကြား
ဝေဝေဝါးဝါးနဲ့ ကျော်ဖြတ်
ငါ့ အနာဂတ်တွေဟာ
နေထွက်မှ လမ်းမြင်ရတဲ့ ဘဝတွေပေါ့ ... ။
ဆုံနိုင်ခဲပါဘိ
ဆုံနိုင်လှပါဘိ
ကွဲကွာနေတဲ့ ကိုယ်နှစ်ခြမ်း
သူတို့ပြောတဲ့
ကမ္ဘာဦးကတည်းက ဆိုလား ... ။
တောင်းပန်ပါတယ် ဗြဟ္မာကြီး
နောက်တစ်ခါ ကမ္ဘာစရင်
ခင်ဗျားတို့ ကိုယ်နှစ်ခြမ်း
မခွဲစမ်းပါနဲ့ဗျာ ... ။
ခင်ဗျား ခွဲလိုက်တဲ့ ကိုယ်
အပိုအလိုတွေ များလို့
ပဲ့တဲ့သူကပဲ့
ရွဲ့တဲ့သူက ရွဲ့နဲ့
ရှာရခက်တယ်ဗျ ... ။
တောင်းပန်တယ် အာဒံ
နောက်တစ်ခါ ကမ္ဘာစရင်
နံရိုးလည်း မထုတ်ပါနဲ့
ပန်းသီးလဲ မစားမိစေနဲ့ဗျာ ... ။
ခင်ဗျား ထုတ်လိုက်တဲ့ နံရိုး
ခုတော့ နှလုံးသားတွေဆူး
ခင်ဗျား စားလိုက်တဲ့ ပန်းသီး
ခုတော့ အဆိပ်မီးတွေ ဖြစ်ခဲ့တာ
ဒဏ္ဍာရီထဲက အာဒံ
ခင်ဗျားဟာ တရားခံပေါ့ ... ။
ကိုယ်ချင်းစာပေးပါ ဧဝ
ခင်ဗျားကို ဖန်ဆင်းဖို့
ထုတ်ခဲ့တဲ့ နံရိုး
နှလုံးသားတွေ ထိုးဖို့ မဟုတ်ခဲ့ပါဘူး ... ။
နောက်ဆုံးတော့ ...
စခဲ့တဲ့သူတို့
အပြစ်ဖို့လို့လည်း မထူး
ကိုယ့်ရဲ့ ကိုယ်တစ်ခြမ်း
ကိုယ့်ရဲ့ နံရိုး
ဘယ်လိုမျိုး ဆိုတာတော့
ပန်းသီးစားပြီး
စောင့်နေမိပေါ့ ... ။ ။

Title: အလံဖြူပေါ်သို့ ဒဏ်ရာသွေးနဲ့ ရေးတဲ့ကဗျာ
By: D - ပြာကျွန်း(အောင်လေး)
မိသူရေ ...
ငါ့ချစ်ခြင်းသေကို ပြန်အသက်သွင်းခဲ့မိပြီ ... ။
တစ်ရံတစ်ခါက မဟုတ်တော့လည်း ...
တစ်ခါတစ်ရံမက သတိရမိတာ အပြစ်လား ။
အချစ်ဦးတော့ မဟုတ်ပေမဲ့ အချစ်ရူးခဲ့တဲ့ငါ
ခေါင်းလောင်းထိုးသံမမှီ
ကျောင်းနောက်ကျခဲ့သူဆိုတော့
ငါ့ကို ...
ကျောင်းပျက်ခွင့်ပြုလိုက်တာလား မိသူ ... ။
သင်ခန်းစာတွေ နောက်ကျလို့
ပုစ္ဆာရဲ့ အဖြေ မထုတ်နိုင်တဲ့ငါ
ပုံသေနည်းမေ့လို့မှ မဟုတ်တာ
ငါနောက်ကျလို့ ... မသင်ခဲ့ရတာပါ မိသူ ... ။
လွယ်မယောင်နဲ့ခက်
တိမ်မယောင်နဲ့နက်ပေမဲ့
ပုစ္ဆာတစ်ပုဒ်ကို ဘယ်လိုတွက်တွက်
အဖြေက တစ်ခုတည်းပါ
နင့်ကို ငါ ချစ်တယ် မိသူ ... ။
ခုတော့ ...
အလွှာခြားတတ်တဲ့ ဓားတစ်ချောင်းရဲ့ ထက်မြမှုမှာ
ငါ့ နှလုံးသားလည်း
ခပ်ပါးပါးလေး အမွှမ်းခံထိခဲ့ပေါ့ ။
ကျေးဇူးတင်ပါတယ် မိသူ ...
နင့်ဆီကို ...
အနက်ရှိုင်းဆုံးနဲ့ တိုးဝင်လာတဲ့ ငါ့နှလုံးသားကို
တဆုံးမထိုးဘဲ မွှမ်းရုံလေး မွှမ်းလိုက်လို့ပါ ။
ဒါပေမဲ့ ...
ကြီးတယ် သေးတယ် နက်တယ် တိမ်တယ်
ဘယ်လို ခွဲခွဲ
တစ်ခုတည်းသော ဝေါဟာရကတော့
ဒဏ်ရာ ... တဲ့ ... ။
အနာသိရင် ဆေးရှိတယ်လို့ဆိုရင် ...
ငါ့နှလုံးသားရဲ့
ဒဏ်ချက်အနာ ကုမဲ့ဆေးကတော့
နင်ဖြစ်နေတာ သိပါရဲ့လား မိသူ ... ။
ထားလိုက်ပါတော့
ဒီတိုက်ပွဲမှာ ငါကျရှုံးတာ မဟုတ်သလို
မတိုက်ခင်လည်း မြားကုန်ခဲ့တာ မဟုတ်ပါဘူး ... ။
အလံဖြူကိုပြ လက်နက်တွေချပြီး
အရှုံးပေးခဲ့မိတာ
မင်းနှလုံးသားလေး နာကျင်သွားမှာ စိုးလို့ပါ မိသူ ... ။
ခုတော့လေ ...
နှလုံးသား ဒဏ်ရာနဲ့
အရှုံးသမားလေး ငါ
အလံဖြူပေါ်မှာ
ဒီကဗျာလေးကို
နှလုံးသား ဒဏ်ရာရဲ့ သွေးတွေနဲ့
ရေးဖွဲ့မိတယ် ... မိသူ ...
ရေးဖွဲ့လိုက်ပါတယ် ... ။
မင်းငိုစရာ မလိုပါဘူး ...
မင်းမျက်ဝန်းက ကြွေဆင်းလာမယ့် ပုလဲဥလေးတွေအစား
အပြုံးဝင့် လဲ့လဲ့လေးတစ်ချက်သာ မြင်လိုက်ရရင်
ငါ ... ရင်ကွဲရကျိုးနပ်ခဲ့ပါပြီ ... ။
ထို့ကြောင့် ..
မိသူရေ ...
ခုချိန်ကစပြီး
စံပယ်တစ်ပွင့် ကြယ်တစ်ပွင့်လို
ဖြူစင်လင်းလက်စွာ
ပြုံးထားလိုက်စမ်းပါ ... ။

Title: မင်းခယောက်ျား ကမ်းနားသစ်ပင် မြန်မာပြည်တွင် မိမိကိုယ်နှင့် မိမိ ပြန်စကားပြောမိခြင်း
By: D - ပြာကျွန်း(အောင်လေး)
မင်းမှာ ပိုက်ဆံရှိလား
မရှိဘူး
မင်းမှာ အရည်အချင်းရှိလား
ရှိပါတယ်
မင်းအခုဘာလုပ်နေလဲ
ကုမ္ပဏီဝန်ထမ်းပါ
ဘယ်လိုကုမ္ပဏီလဲ
ပြည်တွင်းက ကုမ္ပဏီပါ
HHR ရှိလား
Admin တောင် နပ်မမှန်ပါဘူး
မင်းစွန့်လွှတ်ရဲလား
ရဲပါတယ်ဗျ
အဲ့ဒါဆို သူဌေးမှားရင် ဆဲရဲလား
မဆဲရဲဘူး
အောက်ခြေဝန်ထမ်းတွေရော ကြည့်လား
ကြည့်လို့ ဒီနေရာ တည်နေတာ
အထက်အရာရှိကိုရော လှန်ရဲလား
သူ့လှန်ရင် ကျတော်တို့ပါ လန်မဲ့ အကွက်ဗျ
အဲ့ဒါဆို ဒီနေရာမှာ မင်းဆက်နေတော့
ဟုတ်ကဲ့ နေနေလို့ နေနေရတာပေါ့
အပြင်ထွက်ဖို့ရော မစဉ်းစားဘူးလား
ဟုတ် ... ခေတ်သစ်ရဲ့ ကျွန်ထဲ လျှောက်မရဲသေးလို့ပါ
မင်းသောက်သုံးမကျတာပေါ့
ဟုတ်ကဲ့ ကျွန်တော်တို့က အသုံးချခံခဲ့ရတာပါ
မင်းဘာတွေပြောနေတာလဲကွ
အမှန်တရားရဲ့ နှစ် နှစ်ဆယ့်ငါး ကိုပါ
လုပ်စားတတ်အောင်သင်လေကွာ
လုပ်မစားတတ်အောင် သတ်ခံခဲ့ရတာပါ
အေး .. အဲ့ဒါဆို မင်းသေသင့်ပြီ
ဟုတ်ကဲ့ .. ဘာပဲဖြစ်ဖြစ် (ဦး) ကျော်သူရှိရင်
ဘယ်အစိုးရ ဘယ်ပါတီတက်တက်
ခန္ဓာလောင်ကျွမ်းစရာ ရှိနေတယ် ... ။

Title: ဓား
By: D - ပြာကျွန်း(အောင်လေး)
ပေါက်ဓားတစ်လက်မှာ
ပေါက်ချက်က အရေးကြီးသလို
ခုတ်ဓားတစ်လက်မှာလည်း
ခုတ်ချက်က အရေးကြီးတယ်
အဓိက က ပစ်မှတ်ကို ထိဖို့ပဲ
ဆောင်ဓားတစ်လက်ကျတော့
အဆောင်သာထားလိုက်ရင်းနဲ့
ဓားဆိုတဲ့ အရည်အသွေး
နိမ့်ပါးသွားလိုက်တာ ...
ဓားမသွေးတတ်သူလက်ထဲတော့
သံချေး(ဂျီး) တက်ရုံပေါ့ ... ။

Title: ဒီလို ... ဒီမို ... ဟိုလိုလိုပါ
By: D - ပြာကျွန်း(အောင်လေး)
ယုံကြည်မှုတွေ အသိမ်းခံရတာ
ဆယ်စုနှစ် နှစ်ခုခွဲ ..
ဘွား ... ခနဲ ခုမှ ပြန်ထုတ်ပေးတော့
မှိုနဲ့ ဂျီး(ချေး) တောင် တက်နေကြပေါ့ ... ။
သုတ်လိုက်ကြ
တင်လိုက်ကြတဲ့ အရောင်တွေ
ဂျန်းတော့ နည်းနည်းဖြစ်နေပြီပေါ့ ... ။
ဘာဖြစ်ဖြစ် ... ဆိုတဲ့ စကားလုံးဟာ
ငါတို့နဲ့များ နေသားကျနေပြီလား
ဒါဆို ...
မသေသေးတာကိုဘဲ ကျေးဇူးတင်နေရမဲ့ပုံ ... ။
သမိုင်းဟာ နည်းနည်းရှင်းသွားပါတယ်
ကားဂိတ်လေး နေရာပြောင်း
City Mart လေး ဖွင့်လိုက်လို့ပေါ့
အဟင်း ...
အဲ့ဒါ ... သမိုင်းရဲ့ လမ်းဆုံလေ ... ။
ဒါဟာ ကျုပ်တို့ဆရာ အဆက်အဆက်
ခေတ်အဆက်ဆက်က ခက်ခက်ခဲခဲဖော်စပ်ထားတဲ့
ကာယသိဒ္ဓိဆေးကြီးပေါ့ ...
ဘာဖြစ်ရင် ဘာဖြစ်မှာနော်
ညာဖြစ်ရင် ညာဖြစ်တော့မှာ ...
ကိုင်း
ကံစပ်တဲ့သူ အရင်ရမှာ ...
လိပ်ပြာတွေ သန့်ထား
တုတ်ပြီးတယ်
ဓားပြီးတယ်
ခုနောက်ဆုံးပေါ်
ဗုံးပါပြီးတယ် ...
ဪ ...
မယုံကြည်ရင်တော့
ကိုယ့်ထိုက်နဲ့ ကိုယ့်ကံပေါ့ ... ။
ဖြောင်း
လက်ဝါးခြင်းတွေ ရိုက်သံထွက်လာ
စည်းလွတ်ဝါးလွတ်တော့ မဟုတ်ဘူး
သံစဉ်ကျတယ်
အထာကျတယ်
ဆရာကျတယ်
သမ္ဘာက စကားပြောတယ်ဆိုတာ ... ယုံ ။
ခေတ်ကို ဘာပြောမှာလဲ
မိုက်ကယ်ဂျပ်ဆင် ကနေတာလေ
သူ့ခေတ် သူ့အခါကတော့
ကျော်ကြားခဲ့တဲ့ အကပေါ့
အဲ့ဒါက အသက်ဝင်လို့
တစ်ခေတ်ပြန် စန်းထချင်နေတာလော ... ။
ချိုးဖြူငှက်တွေ အရောင်ပြောင်းခံနေရတာ
ခင်ဗျားတို့ တွေ့ဖူးလား
အဟင်း ...
နိုင်ငံတကာကို ဖိတ်ခေါ်ပြီး ပြလိုက်
ဂျိုးဖြူငှက် မည်းနေတာနဲ့တင်
ဒီနိုင်ငံက ...
ကမ္ဘာကျော် ဂင်းနစ်စံချိန်တင်သင့်နေပြီ ... ။
အရေခွံလဲပြီး အရောင်တွေ တက်လာပေမဲ့
ရေအဆင့်က မကျော်ခဲ့ရင်
အရေလဲတဲ့သူချင်း အတူတူတောင်မှ ...
မြွေဖြစ်ရတာ တန်ဖိုးကျလိုက်တာ ... ။
ဝမ်းချုပ်နေတဲ့ ကျုပ်တို့ကို
ပျားရည်နဲ့ ချကြည့်တယ် ...
ဟဲဟဲ ...
မရမှန်းသိတော့ ...
ဝမ်းချူတော့တာပေါ့ ... ။
မှိုင်းဝအောင် တိုက်ပေးလို့
အထက်ရောက်နေ
အောက်က ကောင်တွေ
မှိုင်းမွှန်လို့ မျက်ရည်ကျနေတာ
ဆန်းလို့လား ...
မှိုင်းတိုက်ရမဲ့ တာဝန်လေ ... ။
ခေတ်သိလား ...
ဟင့်အင်း
စနစ်သိလား ...
ဟင့်အင်း
ခင်ဗျားတို့ သိတာ ဘာရှိလဲ
ဟင့်အင်း ...
သူတို့ပဲ
မျက်စိပိတ်ထားခိုင်း
နားပိတ်ထားခိုင်း
ပါးစပ်ပိတ်ထားခဲ့ခိုင်းပြီး ...
ဒီကတော့ ...
အပျက်ပျက်နဲ့ ထွက်မဲ့သွေးရှိနေလို့
နှာခေါင်းတစ်ခုသာ မပိတ်ရဲသေးတာ
အသက်ရှူနေရတာနဲ့တင် ကျေနပ်နေတဲ့ ဘဝကို
နားလည်မှု မရှိကြပါလားနော် ... ။
ဒါရှူတင် ရိုက်ကွင်း မဟုတ်ဘူး
ရှူတည်တည် လာမလုပ်နဲ့
ခလုတ်တစ်ချက် ဖြုတ်လိုက်ရင်
ဘာဖြစ်သွားမလဲ နားလည် ...
လောလောဆယ်တော့ ...
ဖာဖြစ်တဲ့သူတွေတောင်
နေရာစုံ မလိုက်ရဲတဲ့ ခေတ် ... ။
ပန်းထိမ်သမားတစ်စုသာ
ရွှေရည်စိမ်ကို နားလည်တတ်တာ
ဖယောင်းရှိတိုင်းတော့
ရွှေကို သက်သေ တည်လို့ရရင်
ကျုပ်တို့ ဖယောင်းက
အယ်ဒီဆင်ရဲ့ အန်တုဖက်
ဖယောင်းတိုင်လေးတွေပါ ... ။
ထမင်းလျှော့စားရတာ
၁၉၈၈ ကတည်းကပါ
ဖယောင်းတိုင် ထွန်းခဲ့ရတာလည်း
၁၉၈၈ ကတည်းကပါ
ပွဲအစ ကုလားဖန် ထိုးလိုက်တာ တစ်ခါတည်းပါ
အကြိမ်ကြိမ်ကျဆုံး အစားခံရတာ
အော်တိုတွေ များသွားလို့ပါ ... ။
ငါးဆ ...
မအော်နဲ့
မင်းဖဲလိမ်တာ ..
ငြိ ... တော့ .. . ။
အော်တို ...
ဟင်းဟင်း
ပါဝါနဲ့ စားတယ် ...
ထိတော့ ...
ကုန်ပြီလား ...
ဖိတ်ခေါ်တယ် အာစိရန် ...
ဟဲဟဲ
ဖဲလိမ်မှန်းသိနေတာ့
အဟင်း အဟင်း ...
ထိုးကျွေးလိုက်တယ် ...
အာတွေ စိတော့ ...
သနားကြပါ
သနားကြပါ
သားတို့ သမီးတို့
နေစရာမရှိ
စားစရာ မရှိလို့ပါ ... ။
သနားကြပါ
သနားကြပါ
အမေကြီးက
နေစရာမရှိ
စားစရာ မရှိလို့ပါ ... ။
ဪ ...
ဘဝတဲ့လား ... ။
မြေလွတ်မြေရိုင်းလား
နယ်မြေ လုံခြုံရေးကြောင့်
အနီရောင်နဲ့ ၁၄၄ ထုတ်ထားတယ်လေ
နိုင်ငံအတွက်ပေါ့ ...
ကျူးကျော်ခဲ့ရင် သဘောပေါက်
လက်ညှိုးလေးကွေးဖို့က
ဘယ်နှစ်နှစ်ဆိုလား ...
အဲဒါထက် သာတယ် ... ။
စားစရာလား
ပေါမှပေါ
ပုဇွန်ထုပ် မတွေးနဲ့ဦး
မျှစ်တောင် မစားသာ
ဝါးအဖြစ် ပြောင်းလို့
Bamboo ပြန် အထည့်ခံရတဲ့ ခေတ် ... ။
သယံဇာတလား
ထိန်းထားရတာပေါ့
နားမလည် ပါးမလည်ကောင်တွေကြား
ပေါက်ဖော်တွေက အားကိုးစရာပေါ့ ... ။
မြစ်ကြီးလား
ရှုပ်တယ် ...
ငါတို့မှ မလုပ်တတ်တာ ... ။
တောင်ကြီးလား
ဖြိုကွာ ...
သူတို့က တတ်နေတာကိုး ... ။
ဘယ်ဘဏ်လဲ ...
ဖွင့်လိုက်စမ်းပါ
ငါတို့က နိုင်ငံတကာလောက်သာ
စိတ်ဝင်စားတာဟ ... ။
အဟက် အဟက် ...
ဘယ်သူတွေ သေကြပြီလဲ
အစီရင်ခံစာ မဖတ်ချင်ဘူး ... ။
ဘယ်သူတွေ ဘာပြောကြမှာလဲ
ငတေလို့သာ ပြောလိုက်စမ်းပါ
အစားသာတယ်ဗျ ... ။
ဟင်းဟင်းဟင်း
ဘယ်သူမိုက်ရဲလဲကွ
ဟင် ...
သားမပါဘူးဗျ ...
သားသော့လေးလည်း
မှိုတက် ဂျီး(ချေး) ကပ်ခံနေရလို့ပါဗျာ ... ။

Title: ရှိပြီးသားတွေ ပွင့်နေပါစေ
By: D - ပြာကျွန်း(အောင်လေး)
လေလာရာ နှာခေါင်းလေး ပေးထားတာတောင်
အသက်ရှူတွေ ကျပ်ကျပ်လာမိတယ် ။
ဟင်းတွေလည်း ပြန်ပြန်နွှေးစားနေရလို့
သိုးနံ့လေး မသင်းတသင်းလေးနဲ့
ဝမ်းဝရုံသာသာ ဖြစ်နေပြီ ။
လက်မှတ်ပေးမယ်ဆိုလို့
လူတန်းရှည်ကြီးထဲ ဝင်တန်းစီနေလိုက်တာ
အနားရောက်မှ ကုန်ပါပြီလို့ အခါခါကြုံလည်း
အမှတ်မရှိနိုင်ကြသေးဘူး ... ။
ခင်ဗျားတို့
လုလို့ ရူးတာလား
ရူးလို့ လုတာလားတော့ မသိဘူး
တိုက်မှ ရမယ်ဆိုပေမဲ့
ခိုက်နေရတဲ့ ပြည်သူတွေအတွက်
တိုက်နဲ့ ကားနဲ့ မလိုသေးဘူး
ဒွါရကိုးပေါက် မပိတ်ရင် ကျေနပ်တယ် ..... ။

Title: ခေါင်းစဉ် မရှိ
By: လင်းထက်(ပန်းပျိုးလက်)
လောကဓံဟာ
လေတိုက်နှုန်း ပြင်းထန်လာတယ်
စဉ်ဆက်မပြတ် သူ့ရှင်သန်မှုက
လူသားတွေ အတွက်တဲ့ ... ။
သူခြွေချပစ်လိုက်တာ
ဘဝတွေဟာ ဓမ္မတာအတိုင်းပဲ ။
ဓမ္မတွေကိုလည်း ပေးတယ်
အဓမ္မတွေလည်း ကျွေးမွေးတယ် ။
ဝိဇ္ဇာတွေကို တွေးစေခဲ့သလို
အဝိဇ္ဇာတွေလည်း မေးခဲ့တယ်လေ ။
လောဘနဲ့ အလောဘ
ဒေါသနဲ့ အဒေါသ
မောဟနဲ့ အမောဟ
တဲ့ ...
သူပေးခဲ့တာ ။
အမှားနဲ့ အမှန်က
သိနိုင်စွမ်း အားနည်းခဲ့တော့
ကျွန်တော် ...
ပညာတွေ ကန်းတယ်
ဉာဏ်တွေ ကွယ်တယ် ။
တစ်ခုပဲ သိလိုက်တာ
သမိုင်းကို လျှောက်ဖို့
ကိုယ့်ဂိုးကိုယ် ပြန်မသွင်းမိအောင်
ခြေထောက်ကို ပြန်ငုံ့ကြည့်ခဲ့ ။

Title: တကယ့် ဘဝ
By: လင်းထက်(ပန်းပျိုးလက်)
ကိုယ့် အသိုက်နဲ့ကိုယ်
မိုက်ဖို့မကြိုးစားတော့ဘူး ... ။
ဓာတုဗေဒများတဲ့ ခေတ်မှာ
ဒူးတုန်နေတဲ့ အဘိုးနဲ့ အဘွားအတွက်
မတ်တပ်လေး ပေးရပ်စေတယ် ... ။
အတ္တတွေ များနေတဲ့ ဘဝ
လေးဘက်သွားနေတဲ့ ကလေးငယ်ကို
မတ်တပ်လေး ပေးရပ်စေတယ် ... ။
ရှေ့ဆက်ရမယ့် ခရီးအတွက်
လူတစ်ယောက်ရဲ့ မာန်ကို တင်းတော့မယ်
လူတစ်ယောက် ဖြစ်ရန် အတွက်ပေါ့ ... ။

Title: အာဟာရ
By: လင်းထက်(ပန်းပျိုးလက်)
ဖရိုဖရဲ ဖြစ်နေတဲ့ ခေတ်မှာ
ကိုယ်ရေးအတ္ထုပ္ပတ္တိတွေက နင်းပြား ဖြစ်တယ် ။
သူရဲကောင်းတွေချည်း သတ်ပစ်ဖို့
သွေးစုပ်ဖုတ်ကောင်တွေ အစွယ်ပိုရှည် ဖြစ်တယ် ။
ကျွန်တော်က
သိပ်ချစ်စရာကောင်းတဲ့ လူတစ်ယောက်ဖြစ်ခဲ့တယ်
စာမျက်နှာတွေ မစုံမလင် ဖြစ်နေတဲ့
ဒိုင်ယာရီ အလွတ်တွေ ဖတ်ရင်းပဲ
ရင်ခုန်သံတွေဟာ အမဲလိုက်ခြင်း ခံခဲ့ရပေါ့ ။
အလင်းရောင်တွေဟာ
သူတို့ အခန်းကျဉ်းလေးထဲမှာပဲ
တရိပ်ရိပ် ကွယ်ပျောက်သွားကြပြီး
ကျွန်တော့် အသက်က
မြူပိတ်ဖုံးနေတဲ့ စနစ်မှာ စတယ် ။
အပြုံးတွေဟာ အဓမ္မ ဖိနှိပ်ခံရပေါ့
နေရောင်ခြည်တွေ မလင်းတဲ့ ခေတ်မှာ
ရှင်သန်မှုက ပြီးမြောက်တယ် ။

Title: ကုန်ဆုံးခြင်း
By: လင်းထက်(ပန်းပျိုးလက်)
ကမ္ဘာမြေကြီး အပေါ်မှာ
ကျွန်ုပ်တို့ ရပ်နေတယ် ... ။
သဘာဝကြီးကို
ကျွန်ုပ်တို့ မှီခိုနေတယ် ... ။
အစိုင်အခဲတွေကို
ကျွန်ုပ်ဟာ ...
ကဗျာတွေ အဖြစ်
အရည်ဖျော်ပစ်ခဲ့တယ် ... ။

Title: မေးခွန်း
By: လင်းထက်(ပန်းပျိုးလက်)
ရာသီအလိုက်တဲ့
ပန်းတွေဟာ
ပွင့်လိုက်/ ကြွေလိုက်
သန်းခေါင်ယံ ပျောက်သွားလို့
ရှာဖွေနေတဲ့အခါ
ကြယ်တွေကြားမှာ ကျွန်တော်ပါသွားတယ်
သို့ဖြင့် ...
နှစ်သက်မှုတွေကို စားသုံး
စွဲလန်းမှုတွေကို ချက်ပြုတ်
မြတ်နိုးမှုတွေဟာ
ရှင်သန်နေခဲ့တယ် ။
မိတ်ဆွေ ...
သင် ဘာတွေ စားသုံးပစ်လိုက်တာလဲ ။

Title: ဧရာဝတီ
By: လင်းထက်(ပန်းပျိုးလက်)
ရှင်သန်မှုက စခဲ့ပြီ ဧရာဝတီ ...
ဧရာဝတီကို ဘယ်ကစ မြစ်ဆုံက စ ...
မြစ်ဆုံကို ဘယ်ကစ မေခနဲ့ မလိခက စ ...
'အနောက်ဘက်ကစ မလိခ အရှေ့ဘက်ကစ မေခ'
မြစ်နှစ်သွယ်ကို ဘယ်ကစ မြန်မာပြည် မြောက်ဖျားကစ ...
မြောက်ဖျားကို ဘယ်ကစ တိဘက်/ မြန်မာနယ်စပ်က စ ...
သူတို့ကို ဘယ်ကစ လင်ဂီလာ (LANGUELA)ရေခဲတောင်တွေက စ ...
အစတွေနဲ့ စခဲ့တာ ဧရာဝတီ
အဆုံးမရှိ ရှင်သန်မှုတို့ဖြင့် စီးဆင်းပါစေ။

Title: လက်စ
By: လင်းထက်(ပန်းပျိုးလက်)
ရေးထားတဲ့ ကဗျာက လက်စ
တွေးထားတဲ့ အတွေးက လက်စ
ရှာထားတဲ့ ကာရန်က လက်စ
မျှော်လင့်ခြင်းတွေက လက်စ
ခရီးတွေလည်း သွား လက်စ
လမ်းတွေလည်း လျှောက် လက်စ
နေထိုင်မှုက လက်စ
မွေးဖွားမှုက လက်စ
ရှင်သန်မှုက လက်စ
ကြယ်တွေဟာ ကြွေ လက်စ
နေခြည်တွေက လင်း လက်စ
အမှောင်တွေက လာ လက်စ
ကော်ဖီတွေက ခါး လက်စ
ပန်းကလေးတွေက ပွင့် လက်စ
သံယောဇဉ်တွေက ဖြစ် လက်စ
အချစ်နဲ့ အမုန်းတွေက ရှိ လက်စ
ဖတ်နေတဲ့ စာအုပ်က ဖတ် လက်စ
ကျွန်တော်လည်း ရေး လက်စ
ခင်ဗျားလည်း ဖတ် လက်စ
လက်စ ... လက်စ ... လက်စ ... ။

Title: အိမ်မက်ထဲက လမ်းဟောင်းလေး
By: လင်းထက်(ပန်းပျိုးလက်)
နှင်းရည်စက်တွေ ဖြန့်ထားတဲ့ ညက ချယ်ရီပန်းပွင့်တာကို မြင်ခဲ့ချင်မိတယ် ။
မှတ်မိနေပါ့မလားလေ ... နင်ကြိုက်တဲ့ ခရေပန်းတွေက လမ်းမထက် ပြန့်လွင့်နေတာ ။
နင်ပျော်ဖို့အတွက် နွေဦးမိုးရည် ကျခဲ့တဲ့ ပိတောက်တစ်ခက်ပါ။
အဲ့ဒီနေ့ညက အိမ်မက်ဆိုး မက်တယ်။
နင်လျှောက်တဲ့ လမ်းကျဉ်းကျဉ်းလေးမှာ ကိုင်းပင်လေးတွေ မျက်ရည်ဝဲသွားမိတယ် ။
ထိကရုန်းမြက်တစ်ပင်လို ငါ အိပ်စက်သွားမိတာပေါ့လေ ။
မင်းအလှကြောင့်လည်း ပါတယ် ။
ငါ့ ဗီဇဝါသနာ အားနည်းချက်လည်း ဖြစ်တယ် ။
လွတ်လပ်နေတဲ့ ကောင်းကင်ကို စီးကရက် အငွေ့တွေ ငါ ထုတ်လုပ်နေတုန်း ပါပဲ ။
သဘာဝအလှအတွက် ငါအကြင်နာတရားတွေကို နတ်ဆိုးတစ်ကောင်ထံ ပေါင်နှံထားမိတယ် ။
ဒီလမ်းလေးက သုခုမလည်း ဖြစ်တယ် ။
အနုပညာသည်လည်း ဖြစ်တယ် ။
ဖက်ခွက်စား ဘဝကို နားလည်တဲ့ တစ်နေ့ ရင်ဘတ်ထဲက ထိကရုန်းတွေ နိုးထ လာလိမ့်မယ် ။
လမ်းဟောင်းလေး နံဘေးက ကိုင်းပင်တွေ ခိုတွဲတဲ့ မျက်ရည်တွေ ခမ်းခြောက်သွားမယ် ။
ချယ်ရီပန်းတွေ ပွင့်တဲ့ အရပ်က တောင်အာဖရိက ဖြစ်လိမ့်မယ် ။
ခရေပန်းတွေအတွက် ဓာတုဗေဒ ရနံ့တွေ ပေါ်လာလိမ့်မယ် ။
ဝင်ရိုးစွန်း ရှိတဲ့ အရပ်ဒေသမှာ နင်ကြိုက်တဲ့ ပိတောက်ပန်းတွေ ပွင့်လိမ့်မယ် ။
နယူတန်ရဲ့ ပန်းသီးတစ်လုံးအတွက် ငါ့ ရင်ခုန်သံကို မင်းတွေ့သွားလိမ့်မယ် ။
အဲ့ဒီနေ့မှာ ... ပင်လယ်ရေတွေ ခမ်းသွားတယ် ။
နေရောင်ခြည်တွေ မလင်းတော့ဘူး ။
ငါ့ကဗျာလည်း မရှိတော့ဘူး ။
မင်းလည်း မရှိတော့ဘူး ။
ဒါပေမယ့် ရင်ထဲက မေတ္တာတရားတွေက မျိုးဆက်သစ်တွေအတွက် ရွေးချယ်ထားတယ် ။
နင့်အတွက် ကဗျာပါ ငါရေးထားပေးခဲ့မယ် ။
မမြင်နိုင်တဲ့ မနက်ဖြန် အတွက်လေ ။
ဒီလိုနဲ့ ငါ စစ်မဖြစ်တဲ့ အရပ်ဒေသထံ နျူကလီးယား လက်နက်ကို သယ်ဆောင်သွားပါတယ် ။
ဒီလမ်းလေးပါပဲ နင်နဲ့ ငါ လျှောက်ခဲ့မိချင်တယ် ။
ငါတစ်ယောက်ထဲ လျှောက်ခဲ့ဖူးပါတယ် ။
နင်တစ်ယောက်တည်း လျှောက်ခဲ့ဖူးမှာ ပါလေ ။
အဲ့ညမှာ လျှပ်စီးလေး လင်းလက်သွားခဲ့လို့ ငါ နင့်ကို တွေ့သွားခဲ့တယ် ။
နင်မြင်လိုက်လား ။
နင့်ဘေးနားမှာ လူသေအလောင်းတွေ ထပ်ထားတယ် ။
နင်က ချယ်ရီပင် အောက်မှာ ။
ငါက ပိတောက်ပင် အောက်မှာ ။
တို့နှစ်ယောက်ကြားမှာ လမ်းဟောင်းလေး ခြားထားတယ် ။
ထိုလမ်းပေါ်မှာ ခရေပန်းတွေ ပြန့်ကျဲနေလို့ပေါ့ နင်ရယ် သိစေချင်တယ် ။

Title: မြို့ - ပြ
By: လင်းထက်(ပန်းပျိုးလက်)
ခုလုခုလု ဖြစ်သွားတဲ့ မြို့ အဲ့ဒီက လမ်းမတွေ အပေါ်မှာ
အပျံသင် လမ်းလျှောက်ခဲ့ ဖူးတယ် ။
ကြည့် ... ဆူးလေစေတီ ရင်ပြင်ပေါ်မှာ ခိုတစ်ကောင် ရပ်နားဖူးတယ် ။
၃၄ ဘတ်စ်ကားနဲ့ လူးလာခေါက်ပြန် သွားရောက်ပြီး မြင်းခေါင်းတံဆိပ်
အံနှစ်ဆင့် ထမင်းချိုင့်မှာ အတိတ်အကြောင်းတွေ ကပ်တွယ်ဖူးတယ် ။
အသားညိုသူတွေ မနေရ၊ ဘယ်ခေတ်က ချမှတ်ထားတာလဲ ။
မြို့ - ပြ ။ ပုဇွန်တောင် ရေကျော် လသာ ပန်းဆိုးတန်း မြန်သလား မမေးနဲ့
ခြံခတ်ထားလိုက်ပုံက ။
ကိုယ့်အမျိုးတွေ အားလုံးက ကြည့်မြင်တိုင် တစ်ဖက်ကမ်း
ဒလဆိပ်ကြီး ခနောင်တို အင်ဂျင်တပ်စက်လှေထံ
တစ်ခေါက်ကို နှစ်ရာကျပ် ကူးသန်းခဲ့တာ မြို့ - ပြ ။
မြို့ - ပြ ရေ ...
လှိုင်သာယာမှာ နားနေတဲ့ ကားအိုအတွက် ဒီဇယ်ဓါတ်ဆီလေး ဆက်သပေးသနားပါ ။
မြောက်ဥက္ကလာ တောင်ဥက္ကလာ မြောက်ဒဂုံ တောင်ဒဂုံ အစုံအစိ ဖြတ်သန်းရင်း ခရီးဆက်ပါရစေ ။
ငမိုးရိပ်ချောင်းတောင်မှ တံတားအသစ် ထိုးထားလိုက်ပြီလေ ။
လှိုင် ကမာရွတ်က ကျီးလန့်တစာစာ ဖြစ်ရတဲ့ မီးဘေးဒုက္ခ မြို့ - ပြ ။
အော် ... ဪ
မြို့က မြို့လိုမနေရ လူက လူလို လမ်းမလျှောက်ရ ဈေးက ဈေးလို မရောင်းရ
ကားက ကားလို မမောင်းရ လေယာဉ်ပျံတွေ များထပျံသွားရင် ကိုယ့်ခေါင်းတွေ ကျိန်းသွားဖူးတယ် ။
ပတ္တမြား မြို့သစ်ကို ခဏ သွားတုန်းက စော်ဘွားကြီးကုန်းနားက မြို့ - ပြ ။
အဝေးပြေး ခရီးများ ဖြတ်သန်းမသွားရ၊ တစ်နာရီ မိုင် (၃၀) ထက် ပိုမမောင်းရ
သံဃာတော်များ ဦးစားပေးပါ၊ ခါးပိုက်နှိုက် သတိပြု လူလိုသိပါ
'လက်တို့ပြီး မတောင်းချင်ဘူး မိတ်ဆွေ' နောက်ကားပါတယ် ဆရာ ။
ကဲ ဘယ်လိုလဲ ကိုယ့်မြို့ရဲ့ ပြသထားမှု မျက်နှာကို ဓားမွှန်းပြီး ဆားသိပ်ပါရစေ
မြို့ - ပြ ။

Title: ဧကရီ (၂၁)
By: လင်းထက်(ပန်းပျိုးလက်)
နေ့စွဲ တစ်ခုကိုက
မနေတတ်တာလား
ရေနည်းရပ်ဝန်းက ငါး တစ်ကောင်ပါ
ဧကရီ ။
ကြည်ပြာရှင်းလဲ့ စကားနှစ်လုံး
ခုန်ပေါက်ပြီး ဆော့ကစားနေတာ
ချစ်သူ 'နား'မှာ ကြားစေချင်သူပါ
ဧကရီ ။
နက်နဲရိုးရှင်းပြီးသား စကားပါ
'ချစ်တယ်' ဆိုတဲ့ ဝေါဟာရမှာ
သံယောဇဉ်က ကဆုန်ပေါက်တယ်
နှလုံးသားက ကျလာတာ
ငါ့ အသံပြာကျသွားရင်လည်း
ဟစ်အော်ပြီး ရည်ဖျော်သောက်နေမယ်
ပဲ့တင်သံတွေ ငါ့ကို သနားရင်
နင့် အနားကို သယ်လာပေးမှာပါ
ဧကရီ ။
ဒီအရောင်က
နင်ကြောင့် ပြောင်းလဲသွားမှာ
နင် သဘောကျရင် နင့်စိတ်ကြိုက်
ဆေးရောင်ခြယ်ပါ ။
ငါ့ အသက်ကို ရေးဆွဲပေးမယ့်
ပန်းချီဆရာမလေးက နင် ။
ငါ့ ဆန္ဒတစ်ခုက
ချစ်သူရဲ့ လက်စွဲတော်
ဘုရားသွား ကျောင်းတက်
ပွဲဆက် ဝတ်စုံလေး ဖြစ်ချင်တာ
ဧကရီ ။

Title: ရင်ရဲ့ ရိုးရာ
By: မောင်ချမ်း(ခရမ်းပြာ)
လူအများစုရဲ့ ကဗျာတွေကိုပဲ
ပြင်းပြင်းရှရှ တခုတ်တရနဲ့
အမြဲအစဉ် လိုက်ဖတ်နေမှတော့ ... ကိုယ့်နှလုံးသားရဲ့
ကဗျာရေးချင်လွန်းတဲ့
အာသီသကလည်း ဆန္ဒတွေ ထထပြတယ်
ဘယ်တတ်နိုင်မလဲ 'ရင်ရဲ့ရိုးရာ' ပဲပေါ့
ခက်တော့လည်း ခက်သားလားကွယ်
ခရမ်းပြာ ကိုယ်က ကဗျာရေးရင်တောင်
စာလုံးပေါင်းသတ်ပုံမမှန်ဘဲ ကျန်တတ်တဲ့
ခပ်ကြောင်ကြောင် အကောင်ဆိုတော့
ဒီဘာသာရပ်နဲ့ ပတ်သက်ရင် မကြာခဏ
ကဗျာနဲ့ချည်း စာမေးပွဲကျတယ် ...
ကိုယ့်ဘဝကလည်း ဒီကဗျာဆိုတာကိုမှ
'သင်ပုန်းကြီး' ကပဲ ပြန်ပြန်စနေရတော့ တစ်ခါတစ်ခါ ပြောရမှာလည်း
ခက်တယ် ဒီထက်ပိုဆိုးတာက ကြာလာတော့လည်း ရှက်တယ်ကွယ်
ဒါပေမယ့်လည်း .....
ဘယ်တတ်နိုင်မလဲ 'ရင်ရဲ့ ရိုးရာ' ပဲပေါ့
အမှန်တော့ ကိုယ်က ကဗျာနဲ့ပတ်သက်လာရင် ဆရာကောက် ပြောသလို
'ရင်ဘတ်ချင်း ဂျပ်ပင်တပ်ပြီး'
မောင်ခိုင်မာရဲ့ 'ရှင်မ' လို မျှဝေ နားလည်ပေးနိုင်သူကိုပဲ အမြဲလိုချင်ခဲ့တာ
ဆရာမောင်ချောနွယ် ကဗျာထဲကလို
'ငါ့လက်သီးတွေက မင်းဆီသက်ရောက်ဖို့
ငါ့မှာ မေးရိုးရှိတယ်
ခုတော့ မင်းမှာ မေးရိုးမရှိဘဲ မင်းလက်သီးတွေ
ငါ့အပေါ် လာလာ သက်ရောက်နေတာ
အမှန်တရားရေ မင်းတရားလွန်လွန်းပြီ' တဲ့
ကဗျာနဲ့ ပတ်သက်ရင် အဲလိုရဲရင့်တဲ့
ဆရာမျိုးတွေကိုမှ ကိုးကွယ်ချင်ခဲ့တာလဲ
ဘယ်တတ်နိုင်မလဲ ရင်ရဲ့ရိုးရာ ပေါ့ကွယ်
ဆေးလိပ်လည်းတို နေလည်း ညိုပြီ
ငါ့ကို ပြန်ပို့ကြပါလေ .....
ကြည့်စမ်း... ခေတ်အဆက်ဆက်
လူတိုင်းရဲ့ နှလုံးသည်းပွတ်တွေကို
ထွင်းဖောက်ခဲ့တဲ့ ဆရာတင်မိုးရဲ့ ကဗျာ
အဲလိုကဗျာတွေနဲ့ အဲ့ဒီလို ဆရာတွေကိုမှ
ခရမ်းပြာလို ခပ်ညံ့ညံ့ကောင်က
လေးစားချစ်ခင် ဂါရဝပြုချင်နေခဲ့တာလည်း
ဘယ်တတ်နိုင်မလဲ ရင်ရဲ့ ရိုးရာ ပေါ့ကွယ်
ဘာပဲဖြစ်ဖြစ် ကျွန်တော်မျှဝေပေးမိတဲ့
ခပ်ညံ့ညံ့ ကဗျာတွေတိုင်းအတွက်
အားလုံးကိုတော့ တောင်းပန်ရစ်တယ်
ကဗျာနဲ့ပတ်သက်လာရင်
ကျွန်တော် ခရမ်းပြာတစ်ယောက် အမြဲတမ်း စာမေးပွဲကျတယ် ......

Title: ကဗျာမှော်ဝင်နှလုံးသား
By: မောင်ချမ်း(ခရမ်းပြာ)
အဲဒီ သံသယ မျက်လုံး စိမ်းစိမ်းနဲ့
ဓားမိုးပြီးတောင် လာစွေမကြည့်နဲ့
ကျုပ်မကြောက်တတ်ဘူး ဒါပေမယ့်
အရမ်း ရွံတတ်တယ် ။
ဟောဒိ ရင်ဘတ်ပေါ်က .......
အရေပြားနှစ်ဖက်ကို တင်းတင်းဆုပ်
ရဲရဲတင်းတင်းပဲ ကိုယ့်ရင်ဘတ်ကို
ပွင့်ထွက်အောင် ဆွဲစုတ်ပြလိုက်မယ် ....
မြင်တယ်မလား ရင်ဘတ်ထဲမှာ
နေရာလပ် မကျန်အောင်
အသွေးအသားကိုက ကဗျာစာသားတွေနဲ့
စနစ်တကျကို ဖွဲ့စည်းထားတာ ...
လူအမျိုးမျိုး စိတ်အထွေထွေ
ခံစားချက် ရှုပ်ပွေနေတဲ့
မနုဿတွေ ဖန်တီးသမျှ ကဗျာဆိုတာ
ပုံသဏ္ဍာန်မျိုးစုံနဲ့ ကဆုန်ပေါက်
ထွက်ကြလာမှာပဲ ဒါပေမယ့် ကျုပ်ချစ်တဲ့
'ကဗျာဟာ' ... ကဗျာ ဖြစ်ဖို့တော့ လိုတယ်
ကဗျာဟာ သစ္စာ၊ ဒဿနနဲ့
ဖောက်ပြန်မှုတရားကို ဖန်တီးပြနိုင်သလို
ကဗျာဟာ နေ့နဲ့ည ပြောင်းလွဲမှု
သဘာဝ အမှန်တရားတွေကိုလည်း အမျိုးမျိုး ဖန်တီးပြနိုင်တယ်
ကဗျာဟာ နိုင်ငံနဲ့ အမျိုးသားရေးကို
ဖန်တီးပြနိုင်သလို
ကဗျာဟာ ဘာသာနဲ့လူမျိုးရေးကိုလည်း
ဖန်တီးပြနိုင်တယ်
ကဗျာဟာ အချစ်အမုန်း စစ်နဲ့အရှုံး
ကြေးနီတောင်နဲ့ ဘူးသီးတောင်ကို
ဖန်တီးပြနိုင်သလို
ကဗျာဟာ ဧရာဝတီ ခရိုနီနဲ့
မီးပျက်၊ ကားကျပ် ရှင်လျက်နဲ့
အသက်ရှူ ရပ်နေရတဲ့ ပြည်သူ့ဘဝတွေကိုလည်း
ဖန်တီးပြနိုင်တယ်
ကဗျာဟာ အတိုက်အခံ ကျောင်းသား
ဒီမိုသမားနဲ့ နိုင်ငံရေးချစားသူတွေကို
ဖန်တီးပြနိုင်သလို
ကဗျာဟာ စစ်ဗိုလ် စစ်သား အရပ်သား
ဖော်လန်ဖားနဲ့ အူကြောင်ကြားတွေကိုလည်း
ဖန်တီးပြနိုင်တယ်
ကဗျာဟာ ကဗျာဖြစ်တဲ့အတွက် ကဗျာမှာ ကာရန်မဲ့ ကာရန်ရွဲ့ ကာရန်နဲ့
အယူအဆစွဲနဲ့ မူဝါဒကဲသူတွေထက်
ကဗျာကို ခံစားနိုင်တဲ့ နှလုံးသားက
လူတကာမှာ ပိုပြီး လိုအပ်တယ်
ထိရှလွယ်တဲ့ အစွန်းအဖက်ဖက်ကြားက
လွတ်လပ်တဲ့ အညတရကဗျာသမားအဖြစ်
လိပ်ပြာရှင်းသန့်စွာ ကျွန်တော်
ခရမ်းပြာ ဖြတ်သန်းချင်ရဲ့ ။

Title: ဖြစ်နိုင်မယ်ဆိုရင်
By: မောင်ချမ်း(ခရမ်းပြာ)
ဒီနေ့အဖို့ ဖြစ်နိုင်မယ်ဆိုရင်
ကောင်းကင်ထက်က
ကြယ်တွေကို ခြွေချ
ကမ္ဘာမြေရဲ့ အလှကို
ပီကာဆို ကိုပြလိုက်ချင်တယ်
ဒီနေ့အဖို့ ဖြစ်နိုင်မယ်ဆိုရင်
ဟိုး အမြင့်က
တိမ်တွေကို လေဟုန်စီး
ပလေတိုနဲ့ အတူ ဘေဘီလုံကို
အပျော်ခရီး ထွက်လိုက်ချင်တယ်
ဒီနေ့အဖို့ ဖြစ်နိုင်မယ်ဆိုရင်
ဟိုတစ်ဘက် အဝေးကြီးက
တော၊ တောင်တွေကို ကျော်ဖြတ်
မာယာတွေနေတဲ့ အရပ်ကို
နတ်သျှင်နောင်ကို ခေါ်သွားပြချင်တယ်
ဒီနေ့အဖို့ ဖြစ်နိုင်မယ်ဆိုရင်
ပင်လယ်ပြင်ကို ဖြတ်သန်း
လီယိုတော်စတွိုင်းနဲ့ အတူ
စစ်နဲ့ငြိမ်းချမ်းရေး ကဗျာတစ်ပုဒ်
မနားတမ်း ရွတ်ဆိုပစ်လိုက်ချင်တယ်
ဒီနေ့အဖို့ ဖြစ်နိုင်မယ်ဆိုရင်
အိုင်းစတိုင်းနဲ့ တယောထိုးချင်တယ်
ဦးပုညနဲ့ တေးထပ်ရွတ်ချင်တယ်
ရှိတ်စပီးယားနဲ့ စကားတွေပြောချင်တယ်
ငဇင်ကာနဲ့ အရက်သောက်ချင်တယ် ....
...... ...... ......
...... ...... ......
...... ...... ......
...... ...... ......
ဒီနေ့အဖို့ ဖြစ်နိုင်မယ်ဆိုရင်
ဒီနေ့အဖို့ ဖြစ်နိုင်မယ်ဆိုရင်
ဘဝနဲ့ ဆန္ဒ တထပ်တည်း လက်တွေ့ကျချင်တယ် ။

Title: ရနံ့ပြယ်သွားတဲ့ တစ်ခန်းရပ် ဇာတ်လမ်း
By: မောင်ချမ်း(ခရမ်းပြာ)
ကမ္ဘာကြီးတစ်ခုလုံးရဲ့
မြင်ကွင်းကျယ် အားလုံးဟာ
မျက်လုံးအိမ် ကျဉ်းကျဉ်းလေးထဲမှာပဲ
ရှိနေသလိုမျိုး .... တို့နှလုံးသားရဲ့
ခံစားချက် တေးသွား ကိုယ်စီနဲ့ပဲ
တို့နှစ်ယောက်ရဲ့ အချစ်ကို ပျော်ရွှင်စွာ
ထုဆစ်ပုံဖော်လိုက်ကြတာပေါ့ သင်းပျံ့ချို
အချစ်နဲ့ ထိတွေ့ပတ်သက်လာရင်
တို့နှစ်ယောက်စလုံး နူးညံ့ရူးသွပ်စွာနဲ့
စိတ်ကူးတွေလည်း ယဉ်ခဲ့ဖူးသလို
စိတ်ကူးတွေလည်း ရိုင်းခဲ့ဖူးတယ်
ယုတ်စွအဆုံး ငါ့စိတ်ကူးထဲ
ဖျပ်ခနဲ့ပေါ်ပေါ်လာတဲ့ မင်းရဲ့
ပုံရိပ် နှုတ်ခမ်းတစ်စုံကိုတောင် ငါလေ ...
စိတ်ကူးနဲ့တောင် မနမ်းဝံ့ခဲ့တဲ့ကောင်ပါ
အဲဒီလောက်ထိ ချစ်ခဲ့ဖူးတယ် သင်းပျံ့ချို
တကယ်ဆို ဆုံမှတ်တစ်ခုတည်းအတွက် တို့နှစ်ယောက်
တိုင်ပင်ရည်ရွယ်ပြီးကာမှ ဖောက်ခဲ့တဲ့ လမ်းလေးတစ်ခုပဲလေ
ရောက်မှာ မဟုတ်ဘူးဆိုရင်တောင်
လျှောက်တာကတော့ လျှောက်ရဦးမှာပေါ့
ဘာလို့များ တမ်းတစွဲလမ်းခြင်းတွေ စုဆုံမှ
နောက်ပြန် တွန့်ဆုတ်ချင်ရတာလဲကွယ်
ထားခဲ့ပါ သွားလိုရာကို စိတ်ရှင်းစွာသွားပါ
ဖြစ်နိုင်မယ်ဆိုရင် ခရမ်းပြာရောင်
ဝတ်ရုံတစ်ထည်နဲ့ပဲ ပစ္စုပ္ပန်နဲ့ တိုက်ရိုက်
သက်ဆိုင်နေတဲ့ အတိတ်က အရာ
အားလုံးကိုတော့ ကျေးဇူးပြုပြီး
နောက်ဆုံးအနေနဲ့ လွှမ်းခြုံထားခဲ့ပေးပါ
အခုတော့လည်း ရနံ့ဟောက်ပက်နဲ့
ခြောက်သွေ့ စွယ်တော်တစ်ရွက်လို
တို့နှစ်ယောက်ရဲ့ ဒီဇာတ်လမ်းဟာ
ရင်ခွင်ပဲ့ တစ်ယောက်တစ်ခြမ်းနဲ့
ပြာဝေမှုန်သီ ပြယ်လွင့်
ပျောက်ကွယ်သွားခဲ့ပါပြီ တစ်ချိန်က
တစ်ချိန်တစ်ခါတုန်းက 'သင်းပျံ့ချို'

Title: သို့လော သို့လော အမှန်တရား
By: မောင်ချမ်း(ခရမ်းပြာ)
မင်္ဂလာပါဗျာလို့ ပဋိသန္ဓာရစကား ဆိုလို့ရနိုင်လောက်တဲ့
ကျွန်တော့် တစ်နေ့တာ မနက်ခင်းရဲ့ နိုးထမှုမှာ
'စိတ်' တွေက ပြုတ်ကျခြင်းတွေနဲ့အတူ
တွန့်ကြေနေတဲ့ အိပ်ရာအထက်က
သုညမှတ်အောက်ကိုမှ အရှိန်ပြင်းပြင်းနဲ့ တဟုန်ထိုးကို ထိုးဖောက်စီးဆင်းနေခဲ့
မသိမှုတရားကို စိုးရိမ်စိတ်တွေနဲ့
သိစိတ်က ငြင်းပယ် အမှန်တရားဆိုတဲ့အရာကို
ဘယ်စံနှုန်းနဲ့ တိုင်းတာမလဲတဲ့
အများသူ ငါ တွေ ပြောပြောနေကြတဲ့
အမှန်တရားနဲ့ မမှန်တရားဆိုတာကို
တစိမ့်စိမ့်တွေးရင်း ကျွန်တော်
တစ်ယောက်တည်း ရူးသွပ်ခြင်းတွေနဲ့
အပျင်းပြေ အက္ခရာလေးတစ်လုံး မြန်မာလို ချရေးကြည့်လိုက်တယ်
တကယ့်ကို ရိုးရိုးလေးပါပဲ 'က' တဲ့
တည့်တည့်က ကြည့်တယ် 'က' တဲ့
ဘက်ပြောင်းပြီး ကြည့်တယ် 'ယ' တဲ့
ငဲ့စောင်းပြီး ထပ်ကြည့်တယ် 'င်' တဲ့
မသေချာလို့ တစ်ဖက်စောင်းရင်း ထပ်ကြည့်တယ်
အင်္ဂလိပ်အက္ခရာ '3' တဲ့ ကျွန်တော်မျက်လုံးပြူးသွားတယ်
ကိုယ့်အမြင် ကိုယ့်အယူအဆတွေနဲ့
ရှုထောင့်ပေါင်းစုံက တစ်ဖက်သတ် အမှန်တရားတွေက တကယ့်ကို
လှလှပပပဲ ကဆုန်ပေါက်ပြီး
ပုံသဏ္ဍာန်မျိုးစုံနဲ့ ဖြစ်ချင်တိုင်းဖြစ်
ထွက်ထွက်ကြလာတော့လည်း ခက်တယ်
ကိုယ့်မြင်ထားတဲ့ ကိုယ့်အယူအဆနဲ့
ရှုထောင့်မတူလို့ ငြင်းခုန်နေမယ့်အစား
ပျော်ပျော်ပါးပါးပဲ အရာအားလုံးကို
မှန်ချင်မှန် မှားချင်မှား ... မမှန်မမှားလည်း
ကျွန်တော်တစ်ယောက်တည်း တကယ့်ကို
စိတ်ရှိလက်ရှိ ကြုံးဝါးပစ်လိုက်တယ်
ကဲ ... ငါထင်တာလျှင် အမှန်တရားလို့
အဲလိုနဲ့ပဲ ခွေခွေခေါက်ခေါက်
တွန့်ကြေနေတဲ့ အိပ်ရာတွေအောက်
ကျွန်တော် ကမူးရှူးထိုး အတင်းဝင်တိုးပြီး
ဒုတိယမ္ပိ ပြန်မှောက်အိပ်ပစ်လိုက်တယ်
ကဲပြော .....................
ဘယ်မှာလဲ 'အမှန်တရား'
ဘယ်အရာလဲ 'အမှန်တရား'
'အမှန်တရား' 'မမှန်တရား'
'မမှန်မမှား' 'မှန်မှန်မှားမှား'
တကယ်တမ်းအမှန်တရားက ရှိမှမရှိတာ
'အရာရာ မတည်မြဲခြင်းကသာ' ကျုပ်လိုလူ တစ်ယောက်အတွက်
'မပြောင်းလဲတဲ့ အမြဲတမ်း အမှန်တရား'

Title: စစ်နဲ့ ငြိမ်းချမ်းရေး
By: မောင်ချမ်း(ခရမ်းပြာ)
တကယ်တော့ ဒီကမ္ဘာကြီးက
ကြီးကောင်ကြီးမား ဘဝနဲ့ သနားစရာ ... တကယ့်ကို
ဖျားနာနေခဲ့တာ ကြာပါပြီ ။
ဟိုး အရင် ကျောက်ခေတ်၊ ကြေးခေတ်၊ သံခေတ်၊ နျူကလီးယားခေတ်၊
အိုင်တီခေတ်၊ ခေတ်အဆက်ဆက် တိုင်းမှာကိုက
'စစ်' ဆိုတဲ့ လောင်မြိုက်ခြင်းက
ကမ္ဘာကြီးကို တမြေ့မြေ့နဲ့ တငွေ့ငွေ့ ကျွမ်းလောင်စေခဲ့တာပဲလေ ။
ကမ္ဘာစစ် နှစ်ကြိမ်ဖြစ်ရုံနဲ့တင်
သူယိမ်းထိုး ပြိုလဲချင်နေပြီ တတိယအကြိမ် မဖြစ်ဖို့
သူ့ကိုသူ အနိုင်နိုင်ထိန်းရင်း ......
ပြိုလဲသွားရတဲ့ ပြည်တွင်းစစ်တွေ
အိမ်နီးနားချင်း ဖြစ်ရတဲ့စစ်တွေ
နိုင်ငံတွေခြားပြီးဖြစ်တဲ့ အဝေးကစစ်တွေ
ကမ္ဘာတစ်ဝှမ်းက 'စစ်' တွေ
'စစ်' တွေ မပြီးနိုင်တဲ့ 'စစ်' တွေ ....
အို .... တော်လောက်ပါပြီ တော်သင့်ပါပြီ
ကလေးငယ်တွေ ငိုသံတိတ်လို့
ဓမ္မကျောင်းတွေလည်း တိတ်ဆိတ်နေပြီ
လောကကြီးရဲ့ အလှအပနဲ့
သဘာဝတရားတွေလည်း နှုတ်ဆိတ်နေရပြီ
သောကမျက်ရည်တွေ အောက်မှာ
အသက်ပျောက်ခဲ့ရတဲ့ လူသားတွေ
အချိန်မတိုင်ဘဲ ကြွေလွင့်ခဲ့ရတဲ့ဘဝတွေ
ဖြစ်နိုင်မယ်ဆိုရင် လူအချင်းချင်း
မေတ္တာတရားနဲ့ အသိတရားတွေ ယှဉ်ရင်း
အနိဋ္ဌာရုံစစ်ပွဲတွေ ရပ်ကြပါတော့
အခုပဲ ရပ်တန်းက ရပ်လိုက်ကြပါတော့ ။
တကယ်ဆို ချိုးဖြူငှက်တွေတောင်ပံဝဲလို့ ကောင်းကင်တစ်ခွင်ကနေ
ပျံဝဲပြီး ဖြန့်ကြဲချစေချင်တဲ့ ငြိမ်းချမ်းရေးအတွက် အေးချမ်းတဲ့ ဓမ္မစာသား
တေးသံတွေက
'စစ် နဲ့ ငြိမ်းချမ်းရေး'
'စစ် နဲ့ ငြိမ်းချမ်းရေး'
'စစ် နဲ့ ငြိမ်းချမ်းရေး'

Title: ဆိုင်းငံ့အလွမ်း အိပ်မက်
By: မောင်ချမ်း(ခရမ်းပြာ)
နေ့ခင်းပိုင်းကျမှ အိပ်စက်တတ်တဲ့
ငါ့ရဲ့နွေနေ့လယ် အိပ်မက်ထဲမှာ
ထူးထူးခြားခြား အရူးတစ်ယောက်နဲ့ ခဏတာ ငါ ... စကားများခဲ့ရတယ်
ဆိုင်းမပါ ဗုံမဆင့် ... သူက စပြီး ရစ်တယ်
အိုဘားမားနဲ့ မန်ဒဲလားကို
မင်း သိသလားတဲ့ ............
အမေစုနဲ့ ဒလိုင်းလားမားကို
မင်း သိသလားတဲ့ ............
မာတင်လူသာနဲ့ မာသာထရီဇာကိုရော
မင်း သိသလားတဲ့
ဖေ့စ်ဘုတ်မှာ ကဗျာတွေ စာတွေရေးတဲ့
ခရီးသွားလူငယ်တွေကို မင်းသိလားတဲ့
နိုင်ငံရေးဘာသာရေး ခေါင်းစဉ်တပ်ပြီး
ဆဲဆိုနေကြတဲ့လူတွေ မင်းသိသလားတဲ့
ခရိုနီတွေနဲ့ ခနော်နီခနော်နဲ့ဖြစ်နေတဲ့
မြို့တော်ပျက်ကြီးအကြောင်း
တစ်စေ့တစ်စောင်း မင်းသိသလားတဲ့
သူ့အမေးကို ကိုယ့်အမေးနဲ့ပြန်ပြီး
ချေပမေးခွန်းလေး ပြန်မေးလိုက်တယ်
'ကျွန်တော် ဘာဆို ဘာမှမသိဘူး'
ဒီမယ် ခင်ဗျားကြီးရော 'အချစ်' ဆိုတဲ့
အရာကို သိပါသလားလို့ .....
ကိုယ့်အမေးစကားမှာ အဲဒီအရူးကြီး
အရှုံးပေးသွားသလို တဖြည်းဖြည်းနဲ့ ခေါင်းငိုက်စိုက်ချအသွား ... ပြီးတော့မှ
ဆွေးမြေ့နေတဲ့ မျက်နှာထားနဲ့ ကိုယ့်ကို ကြေကြေကွဲကွဲ သူပြန်ဖြေရှာတယ်
ဒီမှာ အဲဒီ 'အချစ်' ဆိုတဲ့အရာကို စသိပြီးတည်းက ငါဘဝဟာ အခုလို
'သွက်သွက်ခါ' ရူးသွားရတာတဲ့
'သုံးမရအောင်' ရူးသွပ်နေရတာတဲ့
အရူးကြီးရှေ့က လှည့်အထွက်မှာ
ငါပင်လယ်ဘက်ဆီ ခြေလှမ်းတွေ သိသိသာသာ ဦးတည်လိုက်တယ်
ကမ်းစပ် တစ်လျှောက်မှာ
သူမနဲ့ ပတ်သက်ခဲ့သမျှ အရင်က ...
ငါ့ ဆိုင်းငံ့အလွမ်းတွေ
ငါ့ ဆိုင်းငံ့အချစ်တွေ
ဆိုင်းငံ့အရာ တော်တော်များများ သောင်ပြင်ပေါ်မှာ စိတ်လိုလက်ရ
ငါ ချရေးထားပစ်လိုက်တယ် ...
ခဏအကြာ လှိုင်းတစ်ချက်အပုတ်မှာ ငါ့ရင်ထဲကရှိသမျှ ငါ့ကဗျာအားလုံး
ငါ့လက်ကျန် အလွမ်းတွေ အားလုံး တစ်ဘဝလုံးစာအတွက်
ယူကျုံးမရအောင် စုန်းစုန်းနစ်မြုပ် ပျောက်ကွယ်သွားကြကုန်ရဲ့
ကျေးဇူးတင်ပါတယ် ပင်လယ်ပြာ ။

Title: ဂါရဝတရား ပျောက်ဆုံးခြင်း
By: မောင်ချမ်း(ခရမ်းပြာ)
တကယ်ဆို ကျုပ်က
ဘာကောင်မှတော့ မဟုတ်ဘူး
တစ်ဝမ်းတစ်ခါး ရိုးရိုးသားသားနဲ့
ကိုယ့်ဝမ်းကိုယ် ရှာစားနေရတဲ့
အဝေးက သာမန်လူငယ် တစ်ယောက်
ကျုပ် .......
ကိုယ့်နိုင်ငံ ကိုယ့်လူမျိုး အရေးကိုတော့
အစဉ်စိတ်ဝင်စားတယ် ဒါပေမယ့်
လေလှိုင်းထဲမှာ လေနဲ့ ဝင်မကစားဘူး သူများတွေလို ပွဲလန့်တုန်းလည်း
ဖျာခင်းမထားဘူး အဲဒီအတွက်
ကျုပ်လိပ်ပြာက ထာဝရသန့်တယ် 'ယုံ'
ခင်ဗျားတို့တွေ ....
တစ်ခါလည်းမက နှစ်ခါလည်းမက
အမိအဖက 'မဆုံးမ' ထားသလို
ဆဲဆို၊ ထေ့ငေါ့ ... ရိုင်းစိုင်းပြနေကြတာ
မြင်တွေ့ရတာ အခါခါကျတော့
ကျုပ် အသိတရားနဲ့ နှလုံးသားက
လုံးဝကို မရတော့ဘူး အသည်းနာတယ်
ဒီမှာ .... သူမဟာ ဘာသာတရားနဲ့ အရာရာကို ချင့်ချိန်စဉ်းစား
အသိဉာဏ်များပြီး ကမ္ဘာကတောင် လက်ခံထားရတဲ့ စံပြပုဂ္ဂိုလ်တစ်ယောက်
ခင်ဗျားတို့ ကျုပ်တို့ မိဘများထက်တော့
ခေါင်းဆယ်လုံးမက အစစ သာတယ်
ဒါကို ခင်ဗျားမငြင်းနဲ့ 'လက်သင့်ခံ'
တိုင်းပြည်နဲ့လူမျိုး အတွက်
နှစ်ပေါင်းများစွာ ဘဝနဲ့ချီပြီး အနစ်နာခံထားရတဲ့ ခပ်ပိန်ပိန်ပါးပါးနဲ့
အားနွဲ့တဲ့ မိန်းမသားပါ
ခင်ဗျားတို့သာ သေချာစဉ်းစားတတ်ရင်
ကိုယ့်မိဘလိုတောင် ထိုင်ရှစ်ခိုးသင့်တယ်
ဘာဖြစ်လို့များ တစ်နေ့တစ်နေ့
အဘိဇ္စျာ ထိုင်ပွားနေကြတာလဲဗျာ
ခင်ဗျားတို့ စွပ်စွဲသလို အမေ့အနေနဲ့ အခါခါ မှားခဲ့တယ်ဆိုရင်တောင်
ကျုပ်တို့ တိုင်းပြည်ပျက်အောင် လုပ်တာ
သူမဟုတ်ဘူး ... ဒါအမှန်တရား
လက်သင့်ကို ခံထားရမယ်
လူတိုင်းမှဦ ကိုယ့်အတ္တ အစွဲနဲ့
ကိုယ့်ဟာကိုယ် အယူသည်းကြတယ် ဆိုပေမယ့် ..... ခင်ဗျားတို့မှာ
ဘာသာတရားနဲ့ ဆင်ခြင်တုံတရား
မရှိရင်တောင် ဂါရဝတရားလေးတော့
ထားပေးစေချင်တယ် ။

Title: ဝမ်းစာ
By: မောင်ချမ်း(ခရမ်းပြာ)
ကျွန်တော် မမီခဲ့တဲ့ခေတ်
ကျောက်ခေတ်၊ ကြေးခေတ်
သံခေတ်၊ နျူကလီးယားခေတ်
အိုင်တီခေတ်၊ အခုက ...
အများပြောတဲ့ ကျီးလန့်စာစားခေတ် ။
ကျွန်တော် မသိခဲ့တဲ့စနစ်
ကျေးပိုင်ကျွန်ပိုင်စနစ်၊ သက်ဦးဆံပိုင် ဘုရင်စနစ်၊ အရင်းရှင်စနစ်၊
ကွန်မြူနစ်စနစ်၊ ဆိုရှယ်လစ်စနစ်၊
အာဏာရှင်စနစ်၊ ဒီမိုကရေစီစနစ်၊
အခုက ... တစ်ယောက်နဲ့တစ်ယောက်
နောက်ကျောကို ဓားနဲ့ထိုးတဲ့ စနစ် ။
ကျွန်တော် လိုက်မမီခဲ့တဲ့ ဝါဒ
ကွန်ဖြူးရှပ်ဝါဒ၊ မားစ်ဝါဒ၊
အရစ္စတိုတယ်ဝါဒ၊ လီနင်ဝါဒ၊
အရှေ့တိုင်းဝါဒ၊ အနောက်တိုင်းဝါဒ၊
မြတ်ဗုဒ္ဓ ဝါဒ၊ အစ္စလာမ်ဝါဒ၊
အခုက ...
ရက်စက်ယုတ်ညံ့တဲ့ စိတ်အခံနဲ့
လူအချင်းချင်း ခြေထိုးခံ၊ ဝါဒမှိုင်းတိုက်
ငတေမာတွေ သိပ်ကြိုက်တဲ့
အဆိုးမြင် မကောင်းဆိုးဝါး ဝါဒ ။
ဒီခေတ်ဆိုး၊ စနစ်ဆိုး၊
ဝါဒဆိုးတွေကြားမှာ သိသိသာသာ မျက်လွှာချ
အင်း ... ငါ့အတွက်တော့ အရေးကြီးတာ ...
ဒီနေ့တစ်နေ့တာ ဝမ်းစာရမှဖြစ်မယ် ... ဝမ်းစာရမှဖြစ်မယ် ။
ခေတ်၊ စနစ်၊ ဝါဒ ဆိုးတွေကို
သက်ပြင်းမောနဲ့ အတူမျှောချ
ယောင်ယမ်းပြီး ပြောလိုက်မိတာက
ရှင်မရေ ငါ 'ဖား၊ ငါး' ရှာထွက်လိုက်ဦးမယ် ။

Title: တစ်ကိုယ့် နှစ်စိတ်
By: မောင်ချမ်း(ခရမ်းပြာ)
လူတစ်ယောက်က ပေါ့ပေါ့ပါးပါး
ကာရန်များနဲ့ ကစားနေချိန်မှာ
လူတစ်ယောက်က ပြေးပြေးလွှားလွှား
ဝမ်းစာအတွက် ဗျာများနေရရဲ့
လူတစ်ယောက်က လွတ်လွတ်လပ်လပ်
ကဗျာတွေ ရေးစပ်နေချိန်မှာ
လူတစ်ယောက်က ကျဉ်းကျဉ်းကျပ်ကျပ်
အလုပ်တွေနဲ့ ယောက်ယက်ခပ်နေရရဲ့
လူတစ်ယောက်က နှောင်ဖွဲ့ကင်းကင်း
လွတ်မြောက်ခြင်းကို တွေ့ရှိလိုက်ချိန်မှာ
လူတစ်ယောက်က သံသယမျက်ဝန်းနဲ့
ချောင်ကျဉ်းလေးထဲမှာ ပိတ်မိနေရရဲ့
လူတစ်ယောက်က ပျော်ရွှင်ခြင်းတွေနဲ့
အနာဂတ်ကို ထုဆစ်နေချိန်မှာ
လူတစ်ယောက်က တွေဝေခြင်းတွေနဲ့
အတိတ်နဲ့ ပစ္စုပ္ပန်ကို ရှာဖွေနေရရဲ့
ဆန့်ကျင်ဘက် ဖြစ်၊ ပျက် တရားတွေနဲ့
လောကဓံ ဓားရှစ်လက်ကြားမှာ
ခရီးသွားနေတဲ့ ဒွိဟများနဲ့လူ ...
အဲဒီလူတစ်ယောက် .........
ကြေးမုံရိပ်မှာ တည့်တည့် စိုက်ပြီး
ကြည့်လိုက်တဲ့အခါ တစ်ကိုယ့် နှစ်စိတ်
မျက်နှာနဲ့ လူဟာ ... 'ငါ' ... 'ငါ' 'ငါ'

Title: ကျေနပ်တယ်
By: မင်းအိမ်
မျက်နှာ မသစ်သေးတဲ့ ပုံစံမျိုးနဲ့
ငါ့ကို လာမနှုတ်ဆက်နဲ့လေ ... ။
အတိတ်ကောက်လွဲပြီး
ငါ ပုံအောမိလိမ့်မယ် ... ။
ကြည့်စမ်း ...
ကြည့်စမ်း ...
ငါ့ကို ရက်စက်တယ်တဲ့!!!!
ငါ့ကို ရက်စက်တယ်တဲ့!!!!
ပြောရက်လိုက်တာ မိုးစက်ဝိုင်ရယ် ... ။
နင်မသိဘဲ ...
သောက်မိတဲ့ အဆိပ်ကလေးက
ငါ့ကို သံသရာဆုံးတဲ့ထိအောင်
ပါနိုင်တယ်ဆိုတာလေး နင်သိဦးမယ်ဆိုရင် ... ။
ဒီသံသရာမှာ
ငါအမုန်းဆုံးအရာက
ဗြဟ္မစိုရ် တရားခေါင်းပါးမှုနဲ့
အလွဲသုံးစား ပြုလုပ်မှုဆိုတာလေး နင်သိဦးမယ်ဆိုရင် ... ။
ငါ့ကို
ရက်စက်လိုက်တာလို့
ရက်စက်တဲ့လူကြီးလို့
ထွက်အုံးမလား မိုးစက်ဝိုင် ..... ။
ရပါတယ်လေ ... ။
ခုံရုံးများတဲ့
ဥပဒေပုဒ်မတွေနဲ့
ငါ့အနာဂတ်ကို ပိတ်လှောင်တဲ့ အဖြစ်မျိုး
မလိုချင်တဲ့ ငါ ...
နင်နဲ့ဝေးလည်း
ကျေနပ်တယ် မိုးစက်ဝိုင် ...... ။

Title: ဒေါသလှိုင်း
By: မင်းအိမ်
ပန်းရိုင်းတွေ ပွင့်တဲ့ညမှာ
ငါ့လက်ပေါ်က အနုပညာတွေ
သက်မဲ့ သက်ရှိတောင် မခွဲခြားလိုက်ဘူးလေ ... ။
ဒေါသလှိုင်းတွေ အောက်မှာပဲ
နစ်ချည် မြုပ်ချည် ဖြစ်နေတဲ့
ငါ့မနက်ဖြန်တွေကို မုန်းမိတယ် ... ။
ဟိုး ..... မနက်ခင်းလေးဆီမှာ
ငါမမြင်ချင်တဲ့ အရပ်မျက်နှာနဲ့
တွေ့ခွင့် မကြုံလိုက်တဲ့ အရုဏ် ဆည်းဆာရယ်
တိုက်တိုက်စားနေတဲ့ နာရီလက်တံတွေရယ်
ထွက်သွားပေးပါ ... ထွက်သွားပေးပါ ... ။
ဟော့ဒီ ... မိုးမလင်းတဲ့ ညကြီးကိုလည်း
သဝန်တိုခြင်း အတ္တတွေနဲ့ မနာလိုမိပြန်ဘူး
ရင်ဘတ်နှစ်ခြမ်း လှပ်လှပ်ကွဲနေပါတယ်ဆိုမှ
တစ္ဆေက လှန့်ခြောက်ပြန်တယ် ....
သေရွာပြန် တစ္ဆေကြီးရေ
ငါ့ကို ရေတစ်ခွက်ပေးပါ ...
ပြီးမှ သင်လိုသလို လုပ်ခဲ့ပါ ...
ကဲ ..... ငါလည်း
မင်းဆီလိုက်ခဲ့မယ် ... ။

Title: ဒီတော
By: မင်းအိမ်
တိုးလို့မပေါက်နိုင်တဲ့
သင်္ခါရ မျက်စိနဲ့ မကြည့်ပါနဲ့ ညီလေး ...
ဖုန်းဆိုးထနေတဲ့
အဝိဇ္ဇာတောဟာ
ဘယ်လိုကံကြမ္မာကောင်းမှ
ရောက်မလာနိုင်ဘူး ညီလေး ။
မိုက်ကိုး မိုက်ကန်းနဲ့တော့
ဟော့ဒီ ...
ပဋိစ္စသမုပ္ပါဒ်ဇယားကို လာမကိုင်ပါနဲ့
ထိုင်နေတာကမှ ကောင်းဦးမယ် ... ။
ငါတို့ ကိုယ်တိုင်ထွန်ယှက်ထားတဲ့
သင်္ခါရ စိုက်ခင်းတွေက မဖြစ်ထွန်းလေတော့
ငါတို့ဟာ ဝေဒနက္ခန္ဓာနဲ့ နှစ်ပါးသွားခဲ့ကြတယ် ... ။
မပူပါနဲ့ကွယ် ...
သင်္ခါရ စိုက်ခင်းရှိနေသရွေ့
ငါ့တို့ဟာ အဝိဇ္ဇာတောမှ
လွတ်မြောက်နိုင်သေးတယ်ဆိုတာ
သေချာပေါက် သိနေတာပဲညီလေး ... ။
သေချာပါတယ်ကွယ် ... ။
ဒီတစ်ခါ ငါတို့ စိုက်ခင်းလေး
အမှောင်မှ အလင်းသို့ ကူးစက်သွားမှာပါ ... ။

Title: အပူလွန်တံခါး
By: မင်းအိမ်
အဝိဇ္ဇာ မိုးတွေရွာချလိုက်မှ
သောက ကင်းမှာလား ...
ငါ့အတွေးနဲ့ ငါမို့
ဟော့ဒီ ဟီရိဩတ္တပ္ပတရားကို ပွားများလိုက်လေတော့
အနိစ္စတရားဟာ ဝေးမှမဝေးတာဘဲ
တွေးပြီး ကြောက်နေစရာမလိုပါဘူးကွယ် ... ။
သင်္ခါရအဖြစ် ထိုးစိုက်ထားတဲ့
ငါတို့ခန္ဓာကိုယ်လေး ဆွေးလှတယ် ။
အတွေးလွန် ရဟန်းတစ်ပါးရဲ့
စိတ်ပျက် လက်ပျက် မနက်ခင်း ချမ်းအေးလိုက်လေပါ့ ။
တော်ပါပြီ
ဒုက္ခရဲ့ သဘောတရားနဲ့
သောကတွေ သောင်ထွန်းပဲထွန်းနိုင်လွန်းလှတယ် ။
ဧရာဝတီရယ်
ငါလည်း မင်းလိုပါပဲကွယ် ။

Title: အနတ္တဒီဂရီ ၁၀၅
By: မင်းအိမ်
မမြဲခြင်း သံသရာရထားကို ငါသိပ်မုန်းတယ်
အပူဒီဂရီတွေကို ရွံ့မုန်းတယ်
အနတ္တတရားတွေ ငါ့ကိုယ်ကနေ ထွက်ပေးပါ ... ။
ငါ့မနက်ဖြန်တွေအတွက် ငါ့ကို ထွန်ယက်ခွင့်ပြုပါ ။
အမှန်တရားတွေ ဝေးဝေးမှာ နေလိုက်ပါ
အမှားတွေ ရင်မှာသိုးသိပ်လို့
ဒီရထားတွေပဲ ပတ်လည်ရိုက်နေတဲ ကမ္ဘာမြေလောကကို
ငါနဲ့အတူ မတွန်းလှန်ပါနဲ့
မယ်သီတာကို ခိုးတာ ဒဿဆိုတဲ့
လူကြမ်းကြီးတစ်ယောက်ဖြစ်သလို
ဘုရားရှင် လက်ညှိုးကို ဖြတ်ဖို့ ကြိုးစားတာ အင်္ဂုလိမာလပါ
ကမ္ဘာမြေ သာယာစိုပြေဖို့ ခင်ဗျားတို့ ရိုးသားစွာ နေပေးပါ ။
ငါ့မှာ အမှန်တရားတွေထက်
မြတ်နိုးပိုင်ခွင့် မရှိတာ အမှန်ပါ
ခင်ဗျားတို့ သံသရာ ရထားကို
လှလှလေး ခုတ်မောင်းလိုက်
မုသာဝါဒဆိုတဲ့ တရားကို လက်ကိုင်မထားနဲ့
အဒိန္နဒါနာဆိုတဲ့ တရားက ခင်ဗျားတို့ရှေ့မှာ
အရှင်လတ်လတ် မြင်နေခွင့်ပြုနေတယ်
ဒီကြားထဲ ဟို ရာမ(ရာဝဏ) ဆိုတဲ့ကောင်
ကာမေသုမိစ္ဆာစာရာဆိုတဲ့ တရားကို ကျူးလွန်ပြတယ် ။
ဒဿဆိုတဲ့ လူဆိုး မင်းဟာ သူရာမေရာယ တရားကို
ရစ်မူးလွန်းလို့ မင်းနဲ့အမှန်တရား အမှန်တရားနဲ့မင်း
ဝေးဝေးသွားတယ် ။
မင်းဆိုတဲ့ လူဆိုးကို ငါသိပ်လေးစားတယ် ဒဿ ။
ဘယ်တရားတွေမှ ငါ့ခန္ဓာကိုယ်ကနေ ထွက်မသွားပါနဲ့
ရှေ့ဦးစွာ သူများ အသက်လည်း မသတ်လိုက်နဲ့
ပြီးတဲ့အခါမှာလည်း ဇရာတရားကို အသိနဲ့ကပ်ပါ
သတိနဲ့ နေပါ .... ။
ငြိမ်းချမ်းရွှေပြည်ဆိုတဲ့ နိဗ္ဗာန်ကြီး
ဘယ်မှာလဲ ဘယ်ရောက်နေလဲ
ငါနဲ့အနီးဆုံးမှာ ရှိနေသလော
အဝေးဆုံးမှာ ရှိနေသလော
ဒွိဟပုစ္ဆာတွေနဲ့ ငါ့ရင်ဘတ်မှာ အနာဖြစ် ... ။
ငါလည်း အဲဒီ ပဋိစ္စသမုပ္ပါဒ်တရားကြီးကို
အဆုံးသတ်ဖို့ ခွန်အား
တစ်ပွေ့တစ်ပိုက် မနိုင်မနှင်းနဲ့ ထမ်းရင်း
သံသရာ အပူဒီဂရီကို
ဖြတ်ကျော်ကြည့်နေသည် ... ။

Title: ဒေါသကိုက်တဲ့ ပန်းသီး
By: မင်းအိမ်
ဓမ္မဂီတ သံစဉ်နဲ့ ငါတို့မနက်ဖြန်ကို
ရွက်လွှင့်ခဲ့ကြတယ် ။
တေးသွား သက်သက်ချည်မို့
ရနံ့ မသင်းခဲ့ပါဘူးကွယ် ။
မိုးတိမ်တွေအပေါ် ခဏလောက်
လမ်းထွက်လျှောက်ကြည့်တာ
မပျော်ပါဘူးရယ် ။
သောက ဝေဒနာနဲ့ ထမ်းပိုးထားရတဲ့
ကိုယ်ဝန်ဟာ မသက်သာဘူးရယ် ။
မောဟတွေ အားကုန်ရွက်လွှင့်ထားတဲ့
ဟော့ဒီ
ညချမ်းဟာ
သိပ်မိုက်ရိုင်းတယ် မေမေ ။
ကျွန်တော်လေ
ဒေါသကိုပဲ မုန်းနေမိတယ် ။

Title: အနတ္တဝေဒနာ
By: မင်းအိမ်(ခင်ဦး)
သုံးရာသီစက်ဝန်းတွေနဲ့
ငါ့ထံကို နှလုံးသားစစ်စစ်
ဓားပြ လာတိုက်ကြတယ် ... ။
ကျားကိုက်ခံရသလိုပါပဲ
ဒဏ်ရာက သေးပြီး
အသက်ပါ သေသွားနိုင်တဲ့ အဖြစ်မျိုးရယ် ... ။
သွေးမထွက်ဘဲ အသက်သေနိုင်သွားတဲ့ ဖုန်းသံမို့
ငါ့နှလုံးသားလေး ကျိန်းစက်မရဘူးကွယ် ... ။
ဒိတ်ဒိတ်နဲ့ အိပ်အိပ်ပြီး ငိုရတာလဲ မိုးဖြစ်တယ် ... ။
အိပ်ပါကွယ်
အိပ်လိုက်စမ်းပါ
အိပ်မက်ဦးမှာ
အရူးမဖမ်းပါဘူးတဲ့ ... ။
ဒီနွေဦး ငါ့အိမ်မက်တွေလည်း
အဆိပ်တက်ခဲ့ပြန်တော့
ငါ့မနက်ဖြန်တွေ တံခါးပိတ်ချင်စိတ်မရှိဘူးပ ... ။
လေတိုက်တိုင်း အသံကြားတယ် ... ။
အသက်ရှုတိုင်း အနံ့ရတယ် ... ။
တံခါးခေါက်သံ မဟုတ်ဘဲ ခြောက်ခြောက်သံဖြစ်တယ် ... ။
ဒေါက်ဒေါက်နဲ့မြည်တိုင်း ထကြည့်တယ် ... ။
ဝင်သက် ထွက်သက်တိုင်း သတိထားတယ် ... ။
အော် လောကနိယာမ သဘောတရားပဲလို့
အော်ချမိရုံလောက်နဲ့တော့
ငါ့ကိုယ်က ဒဏ်ရာပျောက်မှာ မဟုတ်နိုင်ပါဘူးကွယ် ... ။
ပုထုဇဉ်လူသားတစ်ယောက်ရဲ့အတွေးနဲ့
တရားနဲ့ ဖြေပါလို့
ရေဆာပြေအောင် ငါ့ကို လာမပြောစမ်းနဲ့ပ ... ။
အော် အော် ... အော် ... အော် ... အော် ... ။
မှတ်တမ်းထုတ်ခဲ့တယ် ... ။

Title: သစ္စာအရာင်နဲ့ မိုးစက်ဝိုင်
By: မင်းအိမ်
အမှောင်ထဲမှာ သစ္စာအရောင်လင်းဖို့
ငါ့ကိုယ်ငါ ဘာဝနာပွားများမိလိုက်လေရဲ့ ... ။
ကျုပ်တို့ ပစ်လွှတ်လိုက်တဲ့ အနိစ္စ မြားတစ်စင်း
ခင်ဗျား ရင်ဘတ်ကို ခလုတ်မတိုက်မိပါစေနဲ့ မိုးစက်ဝိုင် ... ။
အနားမညီတဲ့ ပြိုင်မျဉ်းပေါ်
ကျုပ်တို့တွေ မိုးစက်ဝိုင်ကို တမ်းတမ်းတတ ဖြစ်ခဲ့ဖူးတယ် ... ။
ကျုပ်က ကျုပ်ဖြစ်နေပါလျက်နဲ့
ခင်ဗျားက ခင်ဗျား ဖြစ်နေတာကို
မိုးတွေလို ချုန်းချုန်းချလိုက်တယ် ... ။
တော်ပါပြီဗျာ ...
ကျုပ်တို့တွေ
ဝေဒနာကို ထမ်းပိုးနေရတာထက်စာရင်
ညအမှောင်ကနေ
သစ္စာအရောင်ကို ထွန်းပြောင်ပါရစေ မိုးစက်ဝိုင် ... ။

Title: ရပ်စောင့်တရား
By: မင်းအိမ်
ငါလေ!!!!!
သံယောဇဉ်ရပ်ဝန်းမှာ
သောကမိုးရေခဏခဏစွေလိုက်တာ
သံသရာထိအောင်ပါနိုင်တယ် ။
ဆေးမှားသောက်လိုက်လို့
ရင်ဘတ်ထဲကိုပူလိုက်တာ
ပူလိုက်တာလို့
ငါအော်လိုက်ရတယ်လေ ။
ဘယ်တရားမှ
ငါ့အနားမှာရှိမနေဘူး ။
ဟိုလိုဝေဒနာနဲ့
ဒီလိုခန္ဓာကိုယ်ကို
ငါလေ
စိတ်ပျက်လက်ပျက်ရှိပ ။
ဒဏ်ရာပေါင်း
လေးအသင်္ခေျနဲ့တော့
ငါလည်း တေးမဆိုတော့ပါဘူး
ဂွတ်ဘိုင်ပါပဲကွယ် ။

Title: အရိပ်
By: မင်းအိမ်
လမင်းသာကိုယ်ဆို
ဒီလိုညကို အလင်းမရအောင်
တားဆိုမိမှာသေချာပါတယ် ။
သူသာကြယ်ကလေးဆိုရင်လည်း
ညအဖြစ်နဲ့အဖော်ပြုပေးချင်လိုက်တာ ။
စိတ်ကူးတွေ တိမ်အဖြစ်နဲ့အိမ်တစ်လုံးဖြစ်သွား ။

Title: အသံဝင်နေတဲ့ ကဗျာ
By: နီတိ
မင်းဖွင့်လှစ်ထားတဲ့ ဝေးကွာခြင်းမှာ
ပေါက်ဈေးက
အကြည့်တဆုံးလာ
ဘဝတဆုံးလား ။
ကိုယ်က
အချစ်မှာ ဝါသနာရှင်သက်သက်ပါကွယ်
အရိုးကွဲပုံပြင်လေးရဲ့နာရေးမှာ
မျှော်လင့်ခြင်းတွေ ကျွတ်တမ်းဝင်သွားခဲ့ရ ။
နောက်ဆုံးအကြည့်မှာတောင်
အလွမ်းဟာ ညှော်နံ့တထောင်းထောင်း ။
တကယ်တော့..
လူတစ်ယောက်ကို သတိရမိတယ်ဆိုတာ
လူကြားသူကြား
ငယ်နာမည်အခေါ်ခံလိုက်ရသလိုပဲ မစပယ်
အယောင်ယောင် အမှားမှားနဲ့
ဘဝဟာ မကြာခဏအသံဝင်တယ် ။

Title: ငြိမ်ငြိမ်လေးဝပ်နေတုန်း ပိပြားသွားခဲ့ကြ
By: နီတိ
ငြိမ်ငြိမ်လေး ဝပ်နေခဲ့တာပါပဲ
ပွင့်လင်းရာသီဆိုတာ
မုန်တိုင်းရဲ့လက်မှာဝကွက်အပ်ထားရတဲ့နောက်
ဘဝမှာ
ဆောင်းဦးမပေါက်တာ ကြာခဲ့ပြီလေ ။
အခါအခွင့်သင့်ရင်တော့
ဧရာဝတီမှာ မျောပါနေတဲ့
သူငယ်ချင်း ကဗျာဆရာတွေကိုလည်း
ရေထဲ ဆင်းကယ်ချင်သေးတယ်
ဘယ်တော့မှ အလင်းမရနိုင်တဲ့
အမျိုးစောင့်တရားကို
သွေးပူလေ့ကျင့်ခန်းလုပ်နေသူတွေကိုလည်း
သရဏဂုဏ်သုံးပါးကို
အရိုးထွင်ပေးချင်သေးတယ်
(.......)သေးတယ်
(.......)သေးတယ်
(.......)သေးတယ်။
ပေါက်ပေါက်ရှာရှာလို့ မပြောကြေးနော်
ထွက်ပေါက်ရှာတယ်လို့ပဲ
ဆင်ခြင်ပေးကြရအောင်သူငယ်ချင်း။
တရားတွေဟောမယ် ဟောမယ်နဲ့
ငါ့ကိုပြန်ပြန်ဟောသွားတဲ့တရားကိုပဲ
အသည်းတယားယား ငေးကြည့်နေရ
ဘဝမှာ ငါစွန်မလွှတ်မိတာလည်း ကြာပြီကွယ်။
ရိုးရိုးလေးပါပဲ
ကျွန်တော်တို့ဟာ
ငြိမ်ငြိမ်လေး
ဝပ်နေတုန်း
ပိ
ပြား
သွားခဲ့ကြတယ်။ ။

Title: အလွမ်းကိုက်ရာ
By: နီတိ
စက္ကန့်လက်တံတွေ တောက်ခတ်သွားမှပဲ
သွေးဆုံးနေတဲ့ နာရီတွေဟာ
လွတ်ကျ ကြေကွဲတယ် ။
လက်အံသေအောင် သံပတ်ပေးနေရတဲ့
မနိုင်မနင်း ပစ္စုပ္ပန်ထဲမှာပါ
restart ချဖို့ မေ့မေ့သွားတိုင်း
ကဆုန်ဆိုင်းဝင်လာတဲ့ မဲ့ပြုံးလေးက
ခြေရာလာလာတိုင်းတယ်
ခက်တယ်ကွယ်
ပေးဆပ်နိုင်မှုကို အာရုံပြုနေရတဲ့
ရင်ဘတ်ပရဝုဏ်ထဲမှာမှ
ဖိနပ်မချွတ်ဘဲဝင်လာခဲ့တဲ့ အလွမ်း ။
နင်ဟာ
ဗေဒင်ဆရာတွေကို မယုံတဲ့ငါအတွက်တော့
ကိုယ်ဖော့သောင်းကျန်းနေတဲ့ စနေနံပဲ ။
နင်သိလား စပယ်
နင်ရှူးတိုက်တဲ့ အလွမ်းကိုက်ရာတွေက
အမှောင်တွေညှော်ဝင်သွားတိုင်း
တဆစ်ဆစ်နဲ့ကို ကိုက်ခဲတယ် ။ ။

Title: ကိုယ်တို့ဟာ password တွေ
By: နီတိ
မြင်ကွင်းတစ်ခုလုံး အခွံခွာကြည့်မှ
ဘဝပေါ်မှာ ခုတ်ပိုင်းသွားတဲ့အသံတွေပဲ
အငွေ့ပျံ ကျန်နေခဲ့တယ် ။
အဲဒီစိတ္တဇနာမ်တွေနဲ့ပဲ
ငါ့ကိုယ်ပေါ်မှာ အညောင်းပြေ
ပျင်းကြောဆန့်ပါတော့ သံသရာ။
ခဏခဏ ခိုးခိုးလွမ်းရတဲ့ ဝတ္တရားဆိုတာ
ဘဝထဲလမ်းပေါက်နေတဲ့
ကန္တာရစွတ်ကြောင်းတစ်ခုပေါ့ ။
အရိုးမျက်ခါမှ မျက်ရောလေ
ဘယ်တော့မှ ရိုးအီမသွားတဲ့အရသာဟာ
ဘဝမှာ တဏှာပဲ ။
ခွက်ထိုးခွက်လန်ရယ်သံတွေလေ
ဒူဝေ..ဝေ..ဝေ..တဲ့
အလွမ်းတွေလိပ်စာ တပ်ပါလေတော့..
အဆီတဝင်းဝင်း သဲတရှပ်ရှပ်နဲ့ သင်္ခါရဟာ
ခဏငယ်တိုင်းမှာ
မကြာမကြာသွားကြားညပ်တယ်ဆိုရင်
ငါတို့ထိုးထိုးအပ်နေရတဲ့ အသက်ဓာတ်တွေဟာ
သံသရာကို လော့ချထားတဲ့
password တွေပဲပေါ့ကွယ် ။

Title: တိတ်တိတ်မနေတတ်တဲ့ တိမ်
By: နီတိ
စိတ်ဖြေသီချင်းလေးတစ်ပုဒ်လိုပါပဲ
ငိုသံတွေသိမ်းထုပ်ထားတဲ့ ညခင်းလေးထဲ
ပန်းကလေးရဲ့ ဖဝါးကျရာတိုင်းမှာ
တသံသရာလုံးအသက်ငင်သွားတယ် ။
ပျံနေတဲ့လိပ်ပြာလေးရဲ့ စိတ်ကူးကိုတောင်
အတောင်ပံတပ်မပေးနိုင်တဲ့ကောင်
ကမ္ဘာကျော်မယ့်အခင်းအကျင်းနဲ့
မျှော်လင့်ခြင်းတွေပဲ စိန်စီပြခဲ့တယ် ။
သွားပါလေ
သွားပါ
စိတ်တပြင်လုံး ချနင်းသွားပါ
နွေရာသီဖြစ်တဲ့အကြောင်း
ရင်ဘတ်ဟောင်းလောင်းနဲ့ နားလည်လာတဲ့တနေ့
ရွက်ကြွေတွေနဲ့ အပေါင်းအသင်းမဖွဲ့တော့ဘူးဆိုတာ
ငါအာမခံပါတယ် ။
ပန်းကလေးရယ်
ဟိုမှာဘက်ကမ်းမှာ နေသာပါစေ ။

Title: ငါဟာ အလွမ်းနဲ့ တည့်တည့်ရှုရှုနေတတ်သူ မဟုတ်
By: နီတိ
ယူသွား
မင်းလွှတ်ချခဲ့တဲ့
အစိမ်းရောင်တွေ ပြန်ကောက်သွားပါ မစပယ် ။
ယူသွားပါ
မသထာရေစာ အပြုံးနဲ့တော့
ဝေးကွာခြင်းကို မိုင်တိုင်မတိုးခဲ့ပါနဲ့ ။
ငါဟာ
အလွမ်းနဲ့ တည့်တည့်ရှုရှု နေတတ်သူမဟုတ် ။
မင်းမာနာနဲ့ အရုဏ်ခံပြီးကတည်းက
အချစ်ကို ငါတံတွေးစွတ်ပြီးသားပါ မစပယ် ။
အဆင်ပြေသွားမှာပါ
မင်းအငြိုးတွေနဲ့
တစ်ညလုံးတွန့်ကျေနေခဲ့တဲ့ ကိုယ်ပဲ ။
မိုးစင်စင်လင်းရင်
ငါ့နှလုံးသားက
ပျင်း
ကျော
ဆန့်
လို့
ရ
ပါ
ပြီ................။

Title: ပြီးဆုံးခြင်းစာတမ်း
By: နီတိ
အဝေးဆုံးလမ်းကိုလျှောက်နေတယ်
နင်ခတ်ထုတ်လိုက်တဲ့
မီးတောက်လို လှောင်ပြုံးများကတော့
တစ်ဘဝလုံးခုတ်မောင်းသွားစရာ လောင်စာတွေပဲပေါ့ကွယ် ။
ပျော်ရွှင်ရဲခဲ့ပါတယ်
အိပ်မက်ဆင်တူဝတ်ထားသောလမ်းများမှာ
စပယ်ကြွေသံတွေ ရင်ထဲ ထည့်ပိတ်
တလောကလုံး မီးခိုးတိတ်စေခဲ့တဲ့အထိ
အဲဒီနေ့ဟာ တကယ်ရှိခဲ့တာပဲ
ရင်ဘတ်နှစ်စုံရဲ့ အာရုံခံကိရိယာပေါ်မှာ
နားလည်မှုဟာ ပြတ်တောင်းပျက်ရှ
နင်ကောက်ရတဲ့ ဝေးကွာခြင်းကြိုးနဲ့ပဲ
ငါ့ကို အလွမ်းနဲ့ ပူးချည်သွားတယ် ။
တော်ပြီလေ
ပိုင်ဆိုင်ဖူးလို့ပျော်ရွှင်တယ်
ဆုံးရှုံးဖူးမှတော့
မျှော်လင့်ခြင်းနာရေးမှာ
ဒဏ်ရာတွေမီးဟုန်းဟုန်းတောက်နေပါစေ
ကိုယ့်အရှုံးကိုယ်ပဲ ကောက်သင်းကောက်ပြန်မယ် ။
တစ်ခါတလေမှာ လရောင်တွေထိုးထိုးမဟောင်ရင်ဘဲ
ဒီညပျက်ကြီးထဲ
ငါလျှောက်လှမ်းရဲပါတယ် မစပယ် ။

Title: စပယ်မူးမူး
By: နီတိ
လွတ်လပ်စွာရေချိန်ကိုက်နေပါမယ်
သွေးနုသားနုအပြုံးလေး မျိုးမတုန်းခင်တော့
အဲဒီအလွမ်းထဲ
တစ်နေ့တစ်ခါ မူးလဲပါရစေ စပယ် ။
နင်ပြောဖူးသလိုပဲပေါ့
မတန်မတပေးဝယ်ရတဲ့ အိပ်မက်ဟာ
နေကာမျက်မှန်ကြီးတပ်ထားရသလို
တကယ်ကို ထူထူထဲထဲမှောင်တယ် ။
လွဲချော်မှုတွေပဲ ထုတ်လုပ်မိနေတဲ့ ရင်စက်ရုံတစ်ခုပါ
ခမ်းခမ်းနားနား မကြေကွဲတတ်တဲ့အခါ
ပေမပီဒေါက်မမီ အခိုးအငွေ့တွေလက်ထဲ
သွေးချည်ဥနေခဲ့ရတဲ့ တိမ်တွေကို
ငါသနားလိုက်တာ ။
နင့်မျက်စောင်းအတုလေးထဲ
မသထာရေစာ စပယ်ပွင့်လေးတွေ
လက်ပြန် ရွာချပေးခဲ့တာပဲ
ငါ့မှာ ကျေနပ်လို့မဆုံးပေါ့ ။
စိတ်ကူးစုံညီပွဲတော်မှာ
အဝေးခေါ်သံတွေ တုန်ရီအေးဖျော့
တစ်ခါတလေ(ကိုယ်ဟာ)
အလွမ်းနဲ့ဆော့နေရတာလည်း ပျော်တယ် မစပယ် ။

Title: ဗီလိန်
By: နီတိ
မိန့်မိန့်ကြီးပြုံးနေတဲ့ မေတ္တာတရားကိုပဲ
မေတ္တာ တစ်စက်မှမပါဘဲထိုင်ကြည့်နေရတာ
ငါ့မှာ အံ့ဩလို့မဆုံးဘူး ။
မက်မောခြင်းမှာ alarm ပေးထားသလို မျိုးပေါ့
ခြေတိုအောင်လျှောက်လည်း
ဒီလမ်းထဲပဲ ပြန်ရောက်နေတယ် ။
စနေမိုးတွေ နားထင်ထောက်လာရင်
ငါ နှလုံးသားက အအေးမပတ်ချင်တော့ဘူးဆိုတာ
အိပ်ရာဝင်လေသံလေးနဲ့ပဲ
ခင်မင်မှုကို လုံးချေလွှင့်ပစ်လိုက်ပါ မိတ်ဆွေ ။
လူ့ဘုံခန်းဝါဆိုတာ
လူ့ဘုံရဲ့အခန်းတွေ ဝါကျင်ကျင်ဖြစ်လာတာကိုပြောတာလား
အလိုမတူရင်လည်း မေးငေါ့သွားပါ
နင့်နင့်နဲနဲ ကိုယ့်ကိုယ်ကိုယ် လိမ်ညာနေရတာထက်
လူဆန်ဆန်ပဲ ကွဲလွဲနေရတာ
အသေဖြောင့်တယ် ။
ဆင်ခြေတွေ အမြီးကျက်အမြီးစား ခေါင်းကျက်ခေါင်းစားနေရတာ
ဘဝမှာ ပျော်စရာကောင်းသလားလို့မေးတော့
အချစ်ဆုံးသူငယ်ချင်းကဖြေတယ်
သိပ်မှန်တာပေါ့တဲ့ ။
ဒီနေရာမှာ မဲ့ပြုံးသွားသူဟာ
အလိုမတူတဲ့ ကျေးဇူးစကားလေးနဲ့
အမိုက်တရားလေးတွေ အမည်းရောင်ပြောင်းသွားမယ့်သူ ။
ကိုယ်အလွတ်ကျက်ထားတဲ့ ကိုယ်ထူကိုယ်ထဝါဒလေးပဲ
ဖောက်ခွဲရေးပစ္စည်းလေးလို
စိတ်သစ်ကိုင်းမှာချိတ်..
တိတ်တဆိတ်ကြွေတဲ့ကြယ်တွေနဲ့ငါ
မွတ်သိပ်မှုကို အဂ္ဂိရတ်ထိုးနေခဲ့တယ် ။
ရင်တွေပူအောင် ရင်ငွေ့မပေးတော့ဘူး
ငါ့ရှေ့မှာ အမြီးတယမ်းယမ်း လာမရပ်ပါနဲ့ သံယောဇဉ်
ကျေးဇူးပြုပြီး
ခင်ဗျားတို့ မျက်လုံးတွေသာ ခဏဖယ်လိုက်ပါ
အဲဒီအရိပ်တွေနဲ့
ကျနော့်ကဗျာတွေ သာသနာမကွယ်ချင်ပါ မိတ်ဆွေ ။

Title: တိမ်ထူထူနေ့စွဲများအောက်မှာဆို ပစ္စုပ္ပန်ဟာ ကိုယ့်ကို ခဏခဏလွတ်လွတ်ကျတယ်
By: နီတိ
ပျော်သလိုလိုပါပဲ
စိတ်အကွဲကြောင်းလေးထဲ
မင်းအကြောင်းတွေစီးဝင်မလာခင်ထိ
တစ်ယောက်ထဲသရုပ်ဆောင်တာ ပိရိခဲ့တယ်
စိတ်ပေါက်ပေါက်နဲ့ ပစ်ကန်မိလိုက်တဲ့
ဘီယာဘူးခွံတွေလို
ဘယ်သူလွန်လည်း ပြန်မပြောတတ်ရင်ကောင်းမယ်
သူတကာတွေတပ်ခေါက်သွားမှ
ရိုးရိုးသားသားထောင်ပြမိလိုက်တဲ့အလံဖြူပါ
အကွာအဝေးကိုပဲ အလွတ်ရနေတဲ့
ဝင်ရိုးစွန်းတစ်ဖက်ဆီမှာ
သူမဟာ
တစ်ဘဝလုံး ဆောင်ခိုသွားခဲ့တယ်
ပျော်သလိုနေတတ်ခဲ့တော့
ကိုယ့်သဘောက
ဘဝမှာလိုင်းမိနေသမျှကို
စိတ်ပါလက်ပါ ဖမ်းယူနေဖို့ပဲလေ
ဆန္ဒစောနေတဲ့ မိနစ်ကိုးဆယ်လုံး
မယ်သီတာအပြုံးကို မြားကာသလိုကာဖို့ကျတော့
တစ်ဘဝလုံးမေ့လျော့ခဲ့တဲ့ ကိုယ်ဟာ ရာဝဏပဲ
လိုရမယ်ရတပ်ဆင်ထားတဲ့
မျက်လုံးမှိုင်းမှိုင်းလေးတွေပေါ့
အရဲကိုးပြီး ထွန်းညှိထားတဲ့ လှောင်ပြုံးလေးတွေထဲ
တိုက်ရာပါ ပစ္စည်းတစ်ခုလို လုံခြုံနေချင်ခဲ့တာ
တစ်ခါတလေကျတော့
လက်ယောင်လိုက်နေတဲ့ပစ္စုပ္ပန်ဟာ
သူ့လက်ကြားညှပ်ထားတဲ့စီးကရက်လိုပဲ
ဆွေးအိုနေတဲ့ အလွမ်းရဲ့ဂီတမှာ
ကိုယ့်ကို ခဏခဏ လွတ်လွတ်ကျတယ်။ ။

Title: သန်းခေါင်ယံနက်တဲ့သစ်သီး
By: ဈာန်မွန်သော်
သစ်သီးတစ်လုံးဟာ ကြွေကျခြင်းဆိုတဲ့ဘေးနဲ့ အမြဲတမ်းရင် ဆိုင်နေရပါတယ်
ငါ့မှာလည်းဘဝကို တုန်လှုပ်ခြင်းဆိုတဲ့ ဘယာရသကို ခဏခဏသီးပွင့်ခဲ့ရပေါ့
နေမင်းက တစ်ရက်တစ်ခါကြွေတယ်
သန်းခေါင်ယံက တစ်ညတစ်ခါနက်တယ်
ဟိုမှာဘက်ကမ်းဟာ နေရဉ္ဇရာတော့ အဟုတ်တန်ရာဘူး
သီးခွင့်ကြုံလို့ သီးခဲ့ရပါပြီ
ဒါပေမယ့် ငါဒီတစ်စက် သရက်သီးလိုချဉ်ရာမှ
ချိုမြိန်ခွင့်ရနိုင် ပါဦးမလား ငါဟာ သန်းခေါင်ယံတွန်ချိန်တွေ ဆိတ်ဆိတ
ရင့်ရင့်နိုင် လွန်းခဲ့ပါတယ် ပြီးတော့ ကွက်လပ်တွေထဲ ငါဟာအကြိမ်ကြိမ်
ကျကွဲတယ် ပြီးတော့အိပ်မက်တွေ ကျကွဲတယ်
ပြီးတော့နေ့ခင်းကြောင်တောင်တွေ ကျကွဲတယ်
ပြီးတော့စကားလုံးတွေ ကျကွဲတယ်
နောက်ဆုံးမှာ ကျကွဲနေတာတွေဆက်လက် ကျကွဲတယ်
ငါဟာသစ်သီးတစ်လုံးလို သစ်ကိုင်းလွတ် ချခွဲမိလိုက်တယ် ။ ။

Title: တတိယမြောက်ဝေဒနာ
By: ဈာန်မွန်သော်
ဒီဘက်မှာ လောင်လို့
ဟိုဘက်မှာ ရှောင်တယ်
ဒီဘက်မှာ ငတ်လို့
ဟိုဘက်မှာ လုပ်ကြည့်တယ်
ဒီဘက်က စစ်စား
ဟောဒီမှာ မုဒိန်းသမားရှိတယ်
ဇနပုဒ်မှာ ဆင်းရဲသူရှိတယ်
စစ်သည်
နိုင်သည်ဖြစ်စေ
မနိုင်သည်ဖြစ်စေ
ကြွက်ရော ကျီရော မီးတိုက်ခံရတယ်။
တတိယမြောက်နိုင်ငံတွေမှာ
တတိယမြောက်ဝေဒနာတွေနဲ့
Home sick ဖြစ်နေသူတွေ
ရင်ညိုးပန်းတစ်ပွေ့တစ်ပိုက်နဲ့ပန်းသိုက်တွေပျက်လို့ပေါ့
အကြောင်းအမျိုးမျိုးကြောင့် တတိယမြောက်ဝေဒနာကို
တတိယအရွယ်အထိ သယ်ဆောင်သွားသူတွေလည်းမနည်းလှပါ။
တရားခံကတော့ သိကြတဲ့အတိုင်း
'ဖြစ်နိုင်ခြေ၏ အနုပညာ' ကို ကန့်ကွက်ဆန့်ကျင်နေခြင်းများပါပဲ။

Title: အမေ
By: ဈာန်မွန်သော်
အမေလို့ ခေါ်လိုက်ရခြင်းက အားရလှပါတယ်
အမေ့မျက်လုံးပြာပြာလေးနဲ့ကျွန်တော့်ကိုစိုက်ကြည့်လိုက်တိုင်း
မေတ္တာလှိုင်းရဲ့ဓာတ်တွေက အေးမြလှတယ် အမေ
သစ္စာစကားကိုဆိုရရင်ဖြင့် ဒေါသမာန်မာနတွေနဲ့
ဘဝကိုရိုက်ခွဲမလို့ဖြစ်လိုက်တိုင်း
အမေ့အတွက်ဘဝကိုချန်ထားရဦးမှာပါလားလို့
အသိကလေးတစ်ချက်ဝင်လာရုံနဲ့ အရာရာပျော့ပျောင်းသွားခဲ့ရပါတယ်အမေ
ဒါပေမယ့် သားလေလူငယ်ဆိုတဲ့ဘဝကိုငှက်တစ်ကောင်လိုခြေရာဝှက်ပြီး
အတောင်ပံခတ်ချင်တယ် အမေ
ဟောဒီ ကံတရားနဲ့ ဉာဏ်ကစားနေရတဲ့ ဘဝကိုသားနှစ်သက်မိတယ် အမေ
အမှိုက်ပုံထဲကသင်္ကေတတွေထဲမှာ သားချစ်တဲ့တစ္ဆေတစ်ကောင် ရှိပါတယ်
သားအဲဒီတစ္ဆေတစ်ကောင်ကိုအဖော်ပြုပြီး လူနေအိမ်တွေရဲ့ကြားမှာ
စက်ဘီးလေးစီးပြီး ဖြတ်လျှောက်ခဲ့တယ် အမေ
အခုဆိုရင် လူတွေသူတွေကြားမှာမလှပတဲ့စက်ဘီးလေးတစ်စီးကိုစီးရင်း
အတုယူသင့်တဲ့ အတ္ထုပ္ပတ္တိအညွှန်းတွေကို သားတွေ့ရှိခဲ့ပြီအမေ
အမေမွေးလိုက်တဲ့သား သမ္မာအာဇီဝကျကျအစွယ်တွေဖွေးလို့
ခွန်အားပြည့် ကျားတစ်ကောင် ဖြစ်ခဲ့ပြီအမေ
သားလက်ထဲကလွတ်ကျသွားခဲ့ရတဲ့ စုတ်ပြတ်နာရီအဟောင်းတွေရဲ့ တန်ဖိုးကို
အမေ့ထံမှောက် အရောက်ပို့လိုက်ပါ့မယ် အမေ
လူသားတစ်ဦးရဲ့ ဘဝတစ်စင်း နောက်ဆုံးပင်လယ်တွင်းကို
ချဉ်းနင်းကာမဝင်ရောက်သေးသရွေ့
မြတ်နိုးအပ်တဲ့ ရောဂါတစ်ခုခုကိုတော့ သားပိုင်ဆိုင်ရဦးမယ်ဆိုတာ
လုံးဝသိလိုက်ပါပြီ အမေ
သင်္ခါရပန်းတွေကို နေရောင်နဲ့ကျိုချက်ရင်း ဒီဘဝကို
လရောင်တွေအောက်ထိုးစိုက်ခဲ့မယ် အမေ
အမေ အမေ့ရဲ့ မြသီတာထက်က ဟောဒီပုခက်လေးကို သံသရာအဆက်ဆက်
သားပွေ့ဖက်ထားပါရစေ အမေ
အမေ့ရဲ့ ရင်ခွင်ကို သားမြတ်နိုးစွာနဲ့ ကန်တော့လိုက်ပါတယ် အမေ
သစ္စာတရားနဲ့ လမ်းဆုံးလေးကို အမေခေါင်းအုံးအိပ်စက်နိုင်ပါစေလို့
သားဆန္ဒရဲ့ မြစ်ဖျားမှာဆုခြွေလိုက်ပါတယ် အမေ ။ ။

Title: အချစ်က ဒီနေ့မှ ဘာကြောင့် အပြာရောင်မဟုတ်တော့တယ်
By: ဈာန်မွန်သော်
အရက်ဆိုင်တွေထဲမှာ
ပလက်ဖောင်းပေါ်မှာ
ဘူတာရုံတွေထဲမှာ
ရထားသံလမ်းတွေပေါ်မှာ
ခါးပိုက်နှိုက်တစ်ယောက်ရဲ့ အိတ်ကပ်ထဲမှာ
ငါ အချစ်တစ်ခုကျပေျာက်သွားတယ်
နင်များ တွေ့မိသေးလား ကောင်မလေး
Sorry ပါ ငါရည်းစားစာ ရေးထားတာကို နင်မကြိုက်နိုင်လောက်ဘူး
ငါ့စာသားတွေက ဂလိုဘယ်လိုက်ဇေးရှင်းမဖြစ်ဘူး
မော်စီတုန်းဝါးစားထားတဲ့ပီကေလိုမျိုး နည်းနည်းတော့ ကွန်မြူနစ်ဆန်တယ်
နင့်ဘက်ကပြောကြည့်လိုက်တာပါ
ငါ့ဘက်ကတော့ ငါရေးထားတဲ့ရည်းစာစာဟာ တဂိုးရဲ့ နှုတ်ခမ်းနုနုလေးပါပဲ
ဟောဒီမှာကြည့် ကြေကွဲခြင်းတွေကအရက်ဆိုင်ရဲ့ ဘေစာအုပ်ထဲမှာ
ဂဏန်းတွေအပုံလိုက်ရှိနေရဲ့
ကောင်မလေးရေ ခက်တာကကိုရီးယားမင်းသားတွေလို
နှုတ်ခမ်းနီမဆိုးချင်ဘူးကွာ
ငါ့ဆံပင် ဘုတ်သိုက်သိုက်ကြီးကအိုင်စတိုင်းကိုတုထားတာလည်း အဟုတ်ဘူး
ဆရာကြီးဒဂုန်တာရာရဲ့ စတိုင်လ်ကိုဖမ်းထားတာလည်း မဟုတ်ဘူး
ဒါဟာ ငါ့ရဲ့ ကိုယ်ပိုင်ဘုတ်သိုက်ကလေးပေါ့
အချစ်ဆိုတဲ့ ဟေ့အကောင်မင်းကဘယ်နားမှာ နေတာလဲ
အလှတရားမှာလား ဘဝကြားမှာလားဖြေကွာ
အဲဒီလိုနဲ့ ကျွန်တော်ဟာကျပေျာက်သွားတဲ့အချစ်ကို
တစ်နေ့မှာတော့ ခြေရာခံမိလိုက်ပါသည်
တွေ့မိတွေ့ပြန်တော့လည်းစစ်သားတစ်ယောက်ရဲ့
ချိုင်း(ဂျိုင်း)ထောက်ကြားမှာ
ကျွန်တော့အချစ်ကလေးတွေတွဲလဲခိုစီးနေတာ မြင်လိုက်ရပါသည်
ကျွန်တော့်အချစ်ရဲ့ အသံကို
နောက်ဆုံးည၏အမှောင်ထဲမှာ ကြားလိုခဲ့ရသောအသံမှာဖြင့် ရင်နင့်ဖွယ်..
ဒေါက်..ဒေါက်..ဒေါက်...

Title: နွေကန္တာဦးမြို့လေး
By: ဈာန်မွန်သော်
ဝါယောဓာတ် ချို့တဲ့နေခြင်းကြောင့်
ဒီမြို့ကလေးဟာ ခြေတတုန်တုန် ခေါင်းတဆတ်ဆတ်ပေါ့
ကလော-အောင်ပန်း-တောင်ကြီး အဝေးပြေးလမ်းမကြီးကို
သူ့ရင်ဘတ်ပေါ်မှာ တင်ထားတယ်
ရှမ်းရိုးမတောင်တန်းတွေကို
သူ့ရဲ့ဆံထုံးပေါ်မှာ ပန်ဆင်ထားတယ်
ရန်ကုန်-မန္တလေး အစုန်အဆန်ရထထားတွေကို သူ့မျက်လုံးပြာပြာလေးနဲ့
ကြည့်နေတတ်တယ်
ဟိုးတစ်ချိန်က ဆောင်းတွင်းညလေးတစ်ညမှာ ဂျပန်ဟိုက္ကု ကဗျာလေးတစ်ပုဒ်
သံလမ်းပေါ်မှာ ကျကွဲခဲ့ဖူးတယ်
ငါသတိရနေဆဲပေါ့ ဟိုက္ကုလေးရေ
ဆောင်းတွင်းညတွေမှာ
ပြောင်းဖူးပြုတ် လည်ရောင်းသူက
ချမ်းဖူးတဲ့ ဝမ်းမီး...
အခုတော့ ဒီကဗျာရှင် (နီရင့်ရင့်) လေးလည်း
လူ့ဘဝထဲမှ ထွက်ခွာသွားပါပြီ
မြို့ကလေးရေ မင်းကတော့ လက်ကျန်တမာတောမှာ အရွက်အညွန့်များ
ခါးခါးသက်သက်ဖြင့် ရှင်သန်နေဆဲပေါ့
ချစ်သောမြို့ဆွေးကလေးရေ မင်းမှာလည်း ရောဂါတွေ ထူပြောလို့ပါလား
ချစ်သောမြို့ကလေးရေ မင်းရဲ့သမီး
လေဘာတီ မမြရင်ရဲ့ သီချင်းလေးတွေကို မင်းဆိုညည်းနေဆဲပဲနော်
ချစ်သောမြို့ကလေးရေ မင်းရဲ့သားကြီး ဗိုလ်စံဖဲကတော့ တောပုန်းကြီးဘဝနဲ့ပဲ
ဇာတ်သိမ်းသွားရှာပေါ့
မြို့ကလေးရေ မင်းမှာလည်း ခဏခဏ ချော်လဲရှာတယ်
ချော်လဲမှာပေါ့ မင်းမှာထောက်စရာ တောင်ဝှေးမှ မရှိတာ
အမှန်ဆိုရင် ချယ်ရီသားလိုမျိုး တုတ်ကောက်လေး တစ်ခေျာင်းလောက်တော့
လိုရမယ်ရ မင်းဆောင်ထားသင့်တာပေါ့
အခုတော့မင်းမှာ တစ်နေ့ထက်တစ်နေ့ ပိုပိုပြီးအိုစာလာတယ်
တကယ်ဆိုရင် မင်းအရွယ်က တစ်ဆယ့်ရှစ်နှစ်သမီး လုံးကြီးပေါက်လှ
တောသူမလေးပါ
အခြားမြို့ကြီးတွေဆိုရင် မင်းထက်အသက်ကြီးကြပေမယ့်
မင်းရုပ်ရည် ထက်ပိုသာကြတယ်
ဪ ဒါနဲ့ ဟိတ်မြို့ကလေး မင်းရဲ့ငရုတ်ခင်းတွေ အခြေနေကောင်းရဲ့လား
မင်းလှ ကန်ကြီးထဲမှာရေတွေရှိရဲ့လား
မြို့ကလေး မင်းဟာလေ မြေတွေခဏခဏ ပက်ကြားအက်တတ်တယ်
ဟိတ် မြို့ကလေး ပဲတီစိမ်းခင်းတွေရော အရင်းအမြတ်မျှတရဲ့လား
မင်းရဲ့ တောင်သူလယ်သမား အများစုဟာ
မိုးပေါ်ကိုပဲ ကံကြမ္မာကို လွှတ်တင်ထားရတယ်
မြို့ကလေး မင်းအကြောင်းငါသိပါတယ်ကွာ
မင်းဟာ လောင်မီးကျ ခြောက်သွေ့သွားတဲ့ စပါးခင်းတွေကြားမှာ
အမြဲလိုလို အသည်းကွဲနေတတ်တယ် အဟုတ်လား
မြို့ကလေး ကြေကွဲမှုတွေ မှိုင်းညွန့်ဖျားထိပ်နေပြီလား
အဲဒါဆိုရင် ကြွက်ကြော်နဲ့ ထန်းရည်ခါးခါးကို မူးပြဲနေအောင် ကစ်ပစ်ကွာ
ဒီမှာ ဟေ့ ဟေ့ မြို့ကလေး 'အ' သုံးလုံးသင်တန်း တက်တုန်းက
မင်းမေ့ကျန်ခဲတဲ့ တူဒေါင်းဆေးလိပ်တိုကလေးကို
သတိတရ ပြန်ကောက်ယူသွားဦးနော
ဪ ဒါနဲ့မြို့ကလေး မင်းကိုငါ မေးစရာရှိသေးတယ်
မင်းမှာ မြွေဆိပ်ဖြေဆေးတွေ လုံလုံလောက်လောက်ရှိရဲ့လား
မြို့ကလေး မင်းရဲ့သွေးကြောတွေလည်း
တဖြည်းဖြည်းနဲ့ တုန့်ဆိုင်းလာတယ်နော်
မင်းရဲ့ လက်တံတွေမှာလည်း
ငှက်ဖျားတွေက ထနေတုန်း
ဒါပေမယ့် ငါသတိရ လွမ်းနေမိတယ်မြို့ကလေးရယ်
မင်းရဲ့ ဂေါ်ဖီထုပ်တွေရော အခွံကျစ်သေးရဲ့ လားကွာ
ငါတကယ်စိတ်မကောင်းပါဘူးမြို့ကလေးရယ်
မင်းပိုင်ဆိုင်တဲ့ တောင်တန်းပြာပြာတွေမှာလည်း
ကျွန်းသစ်တွေပါ မျိုးသုဉ်းသွားရုံ မကဘူး
တောင်ကတုံးမျာတောင် ဖြစ်သွားကြပေါ့
မြို့ကလေးရေ မင်းခေါင်းအုံးထားတဲ့ စမုံခေျာင်းကြီးကလည်း
ဟိုး အရင်လို မလှပတော့ဘူးကွာ
မင်းအလှပြထားတဲ့ စမုံဆည်ကြီးလည်း
အသည်းကွဲနေတာကြာလှပေါ့
မြို့ကလေး ငါ့ကို စိတ်မဆိုးပါနဲ့နော်
တိမ်ညိုမှိုင်းတွေ မျက်ရည်ဝဲတိုင်း
ငါလည်း ငိုနေမိလို့ပါ ။

Title: အမျှင်များများ
By: ဈာန်မွန်သော်
ရေမကြည် မြက်မနုပါဘူး
ထွေထွေရီရီ လုံးထွေးသတ်ပုတ်သောအရာများရဲ့အရာ
ငါ့မှာ ထင်နေခြင်းမှစ၍ ခြစ်ရာများများ အမျှင်များစွာ ရှိခဲ့၏
ဝတ္ထုကို ဝတ္ထုလိုမဖြစ်ဘဲ ဝါကပျက်တွေ ဆက်ထုံးခဲ့ရ
မျှော်ရီစရာအဝင်ဝက ကျဉ်းတယ်ဆိုတာထက် ပိုကျဉ်းခဲ့ရတယ်
ရယ်စရာအက်ဆေးတစ်ပုဒ် ဖြတ်အလာရယ်စရာကို
ဝတ္တရား ဖြည့်ရယ်လိုက်ရပါသည်
ဆက်ဆံရေးမျဉ်းကွေးမျဉ်းဖြောင့်များ သတိလှပ်လှပ်တပ်ဆင်ရ၏
နိမ့်ခြင်းမြင့်ခြင်းများ အတွင်းအိမ်၏အခန်းထဲသို့ ဝင်မလာရ
ချစ်သောအဆွေဧည့်ခန်းမှာပဲထိုင်ပါလေ
ကျွန်တော်ရေးနေသောစာမျက်နှာထက်သို့ တက်မကြည့်ရပါ
ဘာမှမထူးသော ကောဌာသထဲပျင်းရိသွားမှာစိုးသောကြောင့်
တစ်ကိုယ်စာလမ်းတစ်လမ်းမှာ ကမ္ဘာသည် လုံး၏ ပြား၏
စိတ်အခန်းကျဉ်းထဲမှာ ကုလားထိုင်ဖင် မနွေးရပါဘူး
စေတသိက်များများ ပြန့်ကားထားရ၏
အရှက်လုံအောင်ဝတ်ရသောလူသားလုံဖို့ခြုံသောအခန်းမှာ
စာရိတ္တများ မဖြစ်မနေ တပ်ဆင်လိုက်ရတယ်
တပ်ဆင်ခြင်းဘဝရဲ့ အနုပညာမှာဘယ်ဟာကအစစ်ဘယ်ဟာက
အတုမသိတော့လောက်အောင် တပ်ဆင်ခြင်းတွေ အမျှင်များသွားခဲ့ရပြီ
တကယ်အရာနှင့် အနေကန်သဘောတွေ ဆွဲဆန့်လာပြီ
ဟုတတယ် ဆွဲဆန့်ရှည် မျောသွားပြီ
ချည်ပြီးတုပ်ပြီး များမတတ်သာတော့သောအခါ
ပြန့်ကျဲစွာ အမျှင်များသွားရပြီ
ဟုတတယ်ကျဲပြန့်စွာ အမျှင်များသွားခဲ့ရပြီ
ဘဝပင်လယ်ရဲ့ အဝင်ဒီအဝမှာ
ပန်းက တိုင်ပျောက်ကာ ရီဝေသွားတယ်တဲ့လား ။ ။

Title: ဒီမျက်နှာ၏အရောင်များ ဆိတ်သုဉ်းစေသော်
By: ဈာန်မွန်သော်
လွယ်မယောင်နဲ့ ခက်လာပြီ
တိမ်မယောင်နဲ့ နက်သွားပြီ
ပြုံးလိုက်ပါ၏ ငိုလိုက်ဆဲ
တာဝန်အရပါ ကျွန်မတို့ကဆိုတာတွေ
အမိန့်ကို ဖီဆန်လို့မရ ကျွန်တော်တို့က ဆိုတာတွေ
ဆိုတာတွေ ဆိုတာတွေ များသွားပြီးခဲပြီ
လူမသိ သူမသိ သက်သေမဲ့စွာ ပျက်သုဉ်းသွားခဲ့ရသော
တမျှော်တခေါ် များ၏အောက်မှာ
ကမ္ဗည်းမဲ့ ငိုရှိုက်သံများ ငါကြားဆဲ
ကိုယ်ချင်းစာတရား ပြည့်ဝသူများ လေးစားမိပါ၏
ပရဟိတ ကျွန်းဆွယ်စုမှာ တက်လာသူက အရှားသားပဲ
တက်လာတာတွေ ခပ်များများတော့ရှိပါတယ်
ဒါပေမယ့် အဲဒါတွေက ပလတ်စတစ် အမှိုက်တွေဖြစ်နေပါတယ်
ငွေမရှိတာနဲ့ မျက်နှာကို ငုံ့မထားကြပါနဲ့
လွင်ပြင်ထဲထွက်ပြီး ရပ်တည်ကြပါဗျာ
လူစစ်စစ်မှာ သွေးကောင်း သွေးသန့်တွေ ရှိကြစမြဲပဲမဟုတ်လား
ဒါပေမယ့် လိုအပ်ရင် အပြုံးတစ်ခုကိုလည်း စနစ်ကျကျ ပြုံးလိုက်ပါ
ငြိမ်းချမ်းမှုဆိုတာ လက်တိုလက်တောင်းနဲ့ မရစကောင်း
ငြိမ်းချမ်းရေးမှာ 'သော့'က ဘာတွေလဲ
မာယာသာဌေယျ ဒီမျက်နှာကို
တို့လူငယ်တွေ ဘယ်လိုဖွင့်ဖတ်ကြမှာလဲ
ဒီမျက်နှာက ကျွမ်းကျင်၏
ပန်းဝင်အောင်လည်း စီစဉ်၏
မျှော်နေသူတွေ မောလှပါပြီ
ဆင့်ကဲဖြစ်စဉ်တွေရဲ့ 'အောက်' မှာ
ဆင့်ကဲပျက်ကျနေတဲ့ လူနာတွေ
ဆင့်ကဲဖြစ်စဉ်တွေရဲ့ 'ထက်' မှာ
ဆင့်ကဲ မာန်ကြွနေသူတွေ
သတိ အဲဒီအခန်းထဲ ဝင်မယ်ဆိုရင်
တကယ်လုပ်နိုင်တဲ့ ပညာရပ်ကို
တို့လူငယ်တွေ သင်ကြားရမှာပေါ့
အသက်မဲ့တဲ့ မြစ်လောက်
အသက်မဲ့တဲ့ သစ်ပင်လောက်မှ
လောကကို အကျိုးမပြုနိုင်ခဲ့ရင်
ဒီမျက်နှာအရောင်၏ လွှမ်းမိုးမှုမှာ
ကျွန်တော်တို့ ကျဆုံးလိုက်ကြရုံသာ ။

Title: တံငါအို
By: ဈာန်မွန်သော်
ငါ ကိုယ်တိုင်ပဲ ငါ့ကိုခတ်မိ
ငါ ခတ်မိရာ ငါကူးခဲ့ပေါ့
ငါ ကူးခဲ့ရာ ဒီပင်လယ်
ပြာနှမ်းလို့ဝေဝါးဆဲ ။ ။

Title: အခန်းမှားတဲ့ ပင်လယ်
By: ဈာန်မွန်သော်
အလံမလဲအောင် အကြိမ်ကြိမ်ပြန်မတ်နေရတယ်
လောကရဲ့ ဒဏ်ဆိုတာကို ဒီဘဝကြီးနဲ့ရင်းပြီး
စာသင်နေရပေါ့
ငါ့အတွက်တော့ အစားထိုးမရတဲ့ဆုံးရှုံးမှုတွေက နာကျင်လွန်းလှပေါ့
မေ့ဆေးပြယ်တိုင်း စိတ်ရိုင်းတွေ ခဏခဏဝင်သွားတယ်
ငါကြိုသိနေတယ် အနာဂါတ်ပူပူနွေးနွေးမှာ ဘဝကို အစိမ်းလိုက်ချုပ်ရဦးမယ်
ဒီဇာတ်ထဲကို အမှတ်တမဲ့လိုလို ဝင်ရောက်ခဲ့ရပေမယ့်
အမှတ်တရတွေ ကုတ်ဖဲ့တာကို ဘာကြောင့်ခံနေရတာလဲ
ဟိုးတုန်းက မူလတန်းကျောင်းစုတ်လေးမှာ သင်ပုန်းကြီးမကျေခဲ့လို့လား
ဟိုးတုန်းက အထက်တန်းကျောင်းမွဲလေးမှာကျူရှင်တွေ မတက်နိုင်ခဲ့လို့လား
ဟိုးတုန်းက တက္ကသိုလ်အခွံကြီးထဲမှာ ငါသင်စရာတွေမရှိခဲ့လို့လား
ငါ့ဦးခေါင်းထဲမှာ ဝါယာကြိုးတွေ ရှုပ်ပွနေတယ်
ငါ့မျက်လုံးတွေများ အကြားမှားနေလို့လား
ငါ့နားတွေများ အမြင်မကောင်းတာလား
ဒီမြေတွေက နိမ့်ကိုနိမ့်လွန်းပါတယ်
ဒီအလံတွေက လဲကို လဲနိုင်လွန်းတယ်
လတ်ဆတ်တဲ့လူငယ်ဘဝကို အပုပ်ပွခံလိုက်ရတာ
အစားထိုးလို့ပြန်မရတော့ဘူး
အဲဒါဟာ အမှတ်တရတွေကုတ်ဖဲ့ခြင်းထဲက ဒဏ်ရာတစ်ခုပေါ့
ငါသေသေချာချာသိလိုက်တာက အရှုံးပေးတိုင်းလည်း
အနိုင်မရနိုင်ဘူးဆိုတာပါပဲ
ကသိကအောက်နဲ့ကွာ ဘဝကအခံရခက်တယ်
ဒီကြိုးဝိုင်းထဲက ခုန်ဆင်းပြေးလိုက်ဖို့တော့ ငါမစဉ်းစားသေးပါဘူး
ရှေ့ဆက်ပြီးလောကရဲ့ ဒဏ်တွေနဲ့ တိုက်ခိုက်ရာမှာ စစ်ဘုရင်အချင်းချင်း
ဒူထောက်လိုက်ရသလိုမျိုး
ခံစားမှုတွေကတော့ သိပ်ကောင်းလာမယ့် ပုံမပေါ်သေးဘူး
လက်ကျန် ဟုတ်တယ် ဒီတတိယပင်လယ်ကို ငါရွက်လွင့်ဖို့
ပြင်ဆင်ထားရဦးမယ်
နှလုံးအိမ်နဲ့ ဦးနှောက် နေရာလွဲမှားနေမှုကိုတော့
ငါပြန်လည်တပ်ဆင်ရလိမ့်ဦးမယ်
ဒီနေ့မနက်အထိတော့
ငါ့ဦးနှောက်က ရင်ခုန်နေဆဲ
ငါ့နှလုံးသားက စဉ်းစားနေဆဲ ။

Title: ဥဒ္ဒစ္စေကောင်းကင်၌ ဝေခဲ့သော ပန်းနုရောင်စက်ရိုင်းများ
By: ဈာန်မွန်သော်
ခံနိုင်ရည်အင်အားမဲ့ ဖြစ်တည်မှုစိတ်ကူးလှိုင်းတွေထဲ မေ့ပျောက်ရခက်လွန်းတဲ့
ချစ်ခြင်းရဲ့ နောက်က အဝါရောင်အရိပ်တွေကြား ဘဝကအသက်မဲ့သွားသလို
ခြောက်ကပ်စွာအနေရခက်လှပေါ့ ဝေးကွာခြင်းတွေက ရင်တွင်းအိမ်ကို
တမြေ့မြေ့တိုက်စားလို့ အရောင်ဖျော့တော့အနာဂါတ်လမ်းမထက်
ဝေဝါးသွားတော့မယ့် ပစ္စုပ္ပန်တွေ ဝေဝါးသွားတော့မယ့်
ပန်းနုရောင်နှင်းစက်တွေ ဝေဝါးသွားတော့မယ့် ဆွတ်ပျံ့ဖွယ်အနမ်းတွေ
ရက်စက်စွာဝေဝါးလိုက်တဲ့ ဝေးကွာမှုတွေ ကိုယ်မခံစားနိုင်တော့ဘူး
ပန်းနုရောင်နှင်းရယ် အပြန်လမ်းမှာ ခေါင်းရမ်းပန်းတွေ
ထိတ်လန့်စွာ ကိုယ်တွေ့လိုက်ရတယါ ဒီပန်းရုံလေးမှာ မျက်ရည်တွေအစား
တစ်ခုခုပွင့်လိုက်ပါရစေ ဒီမြစ်နံဘေးအနား အိပ်မက်တွေ တက်ခတ်ခွင့်ပေးပါ
ကိုယ်တစ်ယောက်တည်း ဘယ်သူ့ကိုခွင့်ပန်ရမလဲ ဘယ်ဘုရားသခင်ကို
တိုင်တည်ရမလဲ ဒီရင်ထဲ ပန်းခြောက်တွေ ငိုကြွေးခဲ့ပေါ့ ။

Title: အပိုင်းအစများ- ခံစားမှု
By: လင်းထိပ်သျှင်
ကိတ်မုန့်တစ်ခု အထင်နဲ့
မျက်နှာတစ်ခုကို ထိုးခွဲလှီးလိုက်တာ
ကျွန်တော့်လက်ထဲက
ဓားတစ်ချောင်းဟာ
ကြယ်တစ်စင်းဖြစ်လို့နေတယ် ။

Title: အပိုင်းအစများ- သိမြင်မှု
By: လင်းထိပ်သျှင်
တိုက်ဆိုက်မှုတွေ
ထပ်တူကျလိုက်တာ
လူပြော သူပြောများတဲ့
အိပ်ရာဝင်ပုံပြင်တစ်ပုဒ်ပမာ
ငါဟာ ငါဖြစ်ခဲ့တယ်လို့လဲ ပြောလို့မရ
သူဟာ သူဖြစ်ခဲ့တယ်လို့လဲ ပြောလို့မရ
နှစ်ကိုယ်ကြားမှာ
ဝိရောဓိတွေအပြည့် တင်ဆောင်ထားတဲ့
မရဏရထားကြီးဟာ
ထွက်ခွာချိန် တိကျမြန်ဆန်နေရဲ့ ။

Title: အပိုင်းအစများ- ရွေ့လျားမှု
By: လင်းထိပ်သျှင်
ဘာမှမရှိတော့ဘူးလို့
ထင်မှတ်ထားတာ
တကယ်လည်း ဖွင့်ကြည့်လိုက်တော့
ကျွန်တော်ရဲ့
စိတ်နယ်မြေမှာ
အဖေနဲ့ အမေဟာ
တောအုပ်ကြီးတစ်ခုနှယ်
အရိပ်ဆင်ဖြန့်ကျက်အုပ်မိုးထားဆဲ… ။

Title: အပိုင်းအစများ- ခံယူချက်
By: လင်းထိပ်သျှင်
ဖုန်အလိမ်းလိမ်းတက်နေတဲ့
ဝတ်စုံသုံးစုံထဲမှာ
ဈေးအပေါဆုံး ဖိနပ်တစ်ရံသာ
ကျွန်တော့်အတွက်
ဘဝအဖော်အမွန် စစ်စစ် ဖြစ်ခဲ့တယ်။

Title: အပိုင်းအစများ- ယုံကြည်ချက်
By: လင်းထိပ်သျှင်
ကြွေစေ့လို ခုန်ထွက်ကျနေမြဲ
နာကျင်မှုတွေ ရင်ထဲမှာ သီးသီးထ
ကြွေ၍ ဝေနေဆဲ သက္ကရာဇ်များ
၁၉၄၇…၁၉၆၂…၂၉၇၄…၁၉၈၈
၁၉၉၀…၁၉၉၆…၂၀၀၇
၂၀၀၈…၂၀၁၀
YEAR etc…
ကျွန်တော့်ခြေလှမ်းများက
ဖွင့်ဖွင့်ဖတ်ပြီး
တိတ်တိတ်လေး အသံတွေ ရွာချနေရဲ့ ။
ဓာတ်ပုံထဲက နံရံလား
နံရံထဲက ဓာတ်ပုံလား
ကျွန်တော်ဟာ… ။

Title: အပိုင်းအစများ- လွမ်းဆွတ်မှု
By: လင်းထိပ်သျှင်
ငိုကြွေးသံနဲ့
ပျော်ရွှင်ခြင်းကို မျှားယူခဲ့ကြ
ခေါင်မလုံတဲ့ ဝါးအိမ်ကလေးထဲ
မိသားစုတစ်စု
ကံကြမ္မာအရိုင်းကို
အန်တုကာ ခါးစီးခံခဲ့ကြတယ် ။

Title: အပိုင်းအစများ- ရွေ့လျားခြင်း
By: လင်းထိပ်သျှင်
စိတ်ကူးသစ်များနဲ့
တပျော်တစ်ပါး ကခုန်ဖို့
နွေဦးအိပ်မက်ထဲ
နှစ်မြို့စွာ
ကျွန်တော်ခုန်ဆင်းခဲ့ပ
နှင်းဆီတံဆိပ် ခတ်နှိပ်ထားတဲ့
မျက်နှာတစ်ခု အရိပ်ကျရာဆီ
ဘယ်လောက်ပင် အမှောင်ချချ
ဂြိုဟ်ပြာစီးလို့ ခရီးနှင်ဆဲ… ။

Title: အပိုင်းအစများ- ဖတ်စာ
By:
မြကန်သာ
နွေဦးကာလ မြူထသောအခါ
စောလုံ
ဗေဒါလမ်း
ဖိုးမောင်ပြန်လာပြီ
ပျဉ်းမငုတ်တို
ဖန်မီးအိမ်
ဧရာဝတီ
ကြိုးကြာသံ
အားလုံးကို ကျော်ဖြတ်ရမယ်
ဂျပ်ဆင်ထိပ်က လရိပ်ပြာ
ရာဇဝင်များရဲ့ သတို့သမီး
စိတ်တွေ ဖြူစင် လှပလာအောင်
ခြုံထည်လေးလို
ခရီးကြမ်းကြမ်းထဲ
အစဉ်အမြဲ လွှမ်းခြုံခဲ့တယ် ။

Title: အပိုင်းအစများ- ဖြောင့်ချက်
By: လင်းထိပ်သျှင်
မြန်မာပြည်မှာ
အပေါများဆုံးသောအရာဟာ
ကြောက်စိတ်နဲ့
ဆင်ခြေဆင်လက်ပေးမှုများ… ။
မြန်မာလူထုကြားမှာ
တန်ခိုးအထွားဆုံးသောအရာဟာ
အာဏာရှင်စနစ်နဲ့
အဓမ္မဝါဒီ… ။
မြန်မာ့လူ့ဘောင် ဘဝရှင်သန်မှုမှာ
ဈေးကွက်အတွင်ကျယ်ဆုံးသောအရာဟာ
လိုင်စင်ရအနိုင်ကျင့်မှုနဲ့
လူ့ဗာလတို့
နောက်ကျော ဓားမိုးခြင်းများ… ။
တို့အိမ်ခြံဝင်းထဲ
ဝင်မြဲဝင်စေ
ထွက်မြဲထွက်စေ
ဒေါင်းအိုးဝေနယ်
တွန်စေမြည်စေ
သင်တို့တစ်တွေ
မည်သို့ပင်အခက်ပွေစမ်းပါစေ
ဒီမိုကရေစီ အောင်မြေနင်းဖို့
ရှေ့သို့…ရှေ့သို့…ရှေ့သို့
ကိုယ်ကျိုးမဖက်
ပြည်ကျိုးမဖက်
ပြည်ကျိုးရွက်၍
ခရီးသွင်သွင်ဆက်ကြလော့… ။

Title: အပိုင်းအစများ- အမှတ်တရ
By: လင်းထိပ်သျှင်
ရာဇဝင်ရှိတဲ့ မြို့တစ်မြို့မှာ
သမိုင်းမတွင်တဲ့ ရွာကလေးဟာ
မိုးပြာပန်းလေးအလား
ရှက်ပြုံးလေးနဲ့ ငုံပွင့်နေပြီး
တောင်စင်နံရံတံတိုင်းကြား
ဧရာဝတီနဲ့ ခွန်းတုံ့ပြိုင်
ဆည်းဆာရီ သဘာဝအလှပန်းချီ
ပဟေဠိဝှက်(ဖွက်) နေမြဲ... ။

Title: အပိုင်းအစများ-ခေါ်သံ
By: လင်းထိပ်သျှင်
ကံ့ကော်ရိပ်ထင်
အင်းလျားရေပြင်ဝယ်
လှိုင်းအသွင်ဆင်လာဦးမည်
တစ်နေ့နေ့မှာ ... ။
တံတားဖြူနံဘေး
တေးသီမယ့် ငှက်တစ်ကောင်
အမှောင်ထုကို တိုးဝှေ့ ပျံသန်းလာဦးမည်
တစ်နေ့နေ့မှာ ... ။
ရွှေတိဂုံ အရှေ့မုခ်ဦး
ပန်းခူးမယ့် ခင့်ခြေသံ
နံရံတံတိုင်းများကို ထိုးဖောက်
မိုးမသောက်မီ ပဲ့တင်ညံလာဦးမည်
တစ်နေ့နေ့မှာ ... ။
လအဆင်းနဲ့ ပန်းတစ်ခင်း
ပျိုးဥယျာဉ်တည်ဖို့
ဒီအရေး
နွေကြိုတေး ကျူးရင့်ရဦးမည်
ငါသည်မှသူ
သူသည်မှငါ
တစ်နေ့နေ့မှာ ... ။

Title: အပိုင်းအစများ-နာကျင်မှု
By: လင်းထိပ်သျှင်
ရှေ့မှာ
ကြွေကျမြေခနွမ်းနေတဲ့
ပန်းတစ်ပွင့်
အသစ်တစ်ဖန်ပြန်ပွင့်ဖို့
ငါ
ကိုယ့်စိတ်ကိုယ် ပြန်ခူးရဦးမယ်။
နွံနစ်နေတဲ့ခြေထောက်များ
ငါ့ဦးခေါင်းပေါ်က လမ်းမ
မှောက်လျက်ကြီး ပြန်တည့်နေရတယ် ။

Title: အပိုင်းအစများ- ဒိုင်ယာရီ
By: လင်းထိပ်သျှင်
အဖေက
တောင်သူဦးကြီး
အမေက
ခေါင်းရွက်ဗျပ်ထိုးဈေးသည်
သားက
ကဗျာဆရာ
အဲဒီ
သားအမိသားအဖသုံးယောက်
ကောင်းကင်ကြီးပေါ်
ကြယ်တွေ ကောက်သင်းကောက်ဖို့
လက်ချင်းယှက် တက်သွားကြရဲ့ ။

Title: အပိုင်းအစများ-ကိုယ်ပိုင်အတွေး
By: လင်းထိပ်သျှင်
ရုပ်တုတွေတိုးလာတိုင်း
မြို့တစ်မြို့ဟာ
တောဆန်သွားတယ် ။
အိပ်တန်းမဲ့ ခိုတစ်ကောင်
ရန်ကုန်ညမြှုံး
ငါ့ကို
ပြုံးရယ်လှောင်နေရဲ့ ။

Title: အပိုင်းအစများ-စံထားမှု
By: လင်းထိပ်သျှင်
ဗိုလ်အောင်ကျော်
ဆရာစံ
သခင်ဖိုးလှကြီး
ဗိုလ်ချုပ်အောင်ဆန်း
သခင်ကိုယ်တော်မှိုင်း
အရိုင်းကို အယဉ်ဆင့်
ငါဝတ်ချင်ဆုံးသော
စိတ်အင်္ကျီလေးတစ်ထည်သာဖြစ်နေရဲ့ ။
"ကြောက်စိတ်" လား
သွား ... သွား ... သွား
လူငယ်လေးတစ်ယောက်
လမင်းကို ခုန်ခုန်ဖမ်းပြီး
ကောင်းကင်ပေါ် တိမ်ရုပ်ရေးနေရဲ့ ။

Title: အပိုင်းအစများ-တန်ဖိုးတွက်ခြင်း
By: လင်းထိပ်သျှင်
ကျွန်တော့်ရဲ့ထွက်ကုန်ဟာ
သစ္စာတရားသာဖြစ်ပြီး
မေတ္တာတရားဟာ
ကျွန်တော့်ရဲ့ ပို့ကုန်ဖြစ်တယ်
ကျွန်တော့်ရဲ့ ဝန်ဆောင်မှုဟာ
ကြောက်ရွံ့ ခြင်းကို
ချေဖျက်ခြင်းပဲ ဖြစ်တယ် ။
ဖွင့်ထားရဲ့
သင်ဝင်ဖြစ်အောင်ဝင်လိုက်ပါ
အထပ်လိုက်ခြေရာတွေ
ခန်းလုံးပြည့်
ကံ့ကော်ရနံ့တွေ သင်းပျံ့မွှေးရီလို့ ... ။
ညချည်တိုင်နံဘေး ကြိုးစင်တင်ခံရသော
လတစ်စင်အား လက်လှမ်းမှီသလောက်
အရိပ်ခူးလိုက်သည့် အသံလှိုင်းလေး
တစ်ခုသာပင် ... ။
အပိုင်းအစများ
စစ်ကြီးပြီးဆုံးသွားလို့
အိမ်ပြန်ချိန်ရောက်ခဲ့ရင်တော့
တမာပန်းကလေးတွေ
ချစ်သူဦးခေါင်းထက်မှာ
ပန်ပေးချင်စမ်းရဲ့ ။
ဟိုနေရာမှာလည်း
အပိုင်းအစများ
ဒီနေရာမှာလည်း
အပိုင်းအစများ
သူ့ဘဝမှာလည်း
အပိုင်းအစများ
ငါ့နာမည်မှာလည်း
အပိုင်းအစများ
တန်ဖိုးကြီးကြီး ပေးဆပ်မှုကလည်း
အပိုင်းအစများ
အနာဂတ်ကလည်း
အပိုင်းအစများ
တန်ဖိုးရှိမှုနဲ့
အဆုံးသတ်ပါရစေ
အချိန် ကျန်ရှိနေသော
ရှင်သန်မှုများအတွက် လေးနက်သော
ယုံကြည်ချက်များ ပီပြင်သည့် ဧည့်ခန်းတံခါးကို
ပျော်ရွှင်စွာ တွန်းဖွင့်နိုင်ကြပါစေကုန် ။

Title: အပိုင်းအစများ-ကြွေသံ
By: လင်းထိပ်သျှင်
ငိုနေလား
ပဝါဖြူလေး ကမ်းလိုက်ပါရဲ့
မျက်ရည်သုတ်၍
အပြုံးတစ်ချက် ပွင့်လိုက်စမ်းပါ
ကဗျာဆန်သော အလှတရား
တုပြိုင်သူဖျားလောက်ရဲ့
ကိုယ့်ချစ်သူမျက်နှာ ... ။

Title: အပိုင်းအစများ-ကိုယ်စားပြုခြင်း
By: လင်းထိပ်သျှင်
ဖွင့်ကြည့်မယ် ကြံရွယ်ရှိသေး
ကိုယ့်ကိုယ်ကိုယ် ပြန်ပိတ်မိ
ထိခိုက်မှု တစ်ခုသာ ဆိုတယ်
ဆုံးရှုံးမှုဟာ
ငါတစ်ယောက်တည်းမက
တစ်လှေကြီးပဲ
အပုပ်နံ့ တစ်ထောင်းထောင်းထလို့ ... ။
ရှာနေတာပဲ
ကြာမြဲကြာနေတာ အကြောင်းတော့မဟုတ်
ရစ်ဘီးပေါ်ကကြိုး
တိမ်လျှိုးပျံမယ့် စက္ကူစွန်
မိုးပိုက်ကွန် မတိုးမိဖို့လိုတယ် မဟုတ်လား ။

Title: အရောအနှောများ-အရွယ်
By: လင်းထိပ်သျှင်
ဖူးငုံစပန်းမာလာ
ပွင့်လန်းစဉ်မှာ အလှသွေးဖြာ
ကြာလာသည်နှင့်အမျှ
ရာသီဆိုးရဲ့ မျက်မာန်ရှ
တဖြိုက်ဖြိုက်ကြွေကျ
မြေခရရှာ
လောကဓမ္မတာ ... ။

Title: အရောအနှောများ-ဆန္ဒကောင်းကင်
By: လင်းထိပ်သျှင်
သိသိသာသာကြီးပဲ
ဥပေက္ခာပြုထားတဲ့
အိမ်အပြန်လမ်းကလေးမှာ
နေကြာပန်းလေးတွေ
အလှသွေးကြွယ်ကြွယ် ဝေဆာပွင့်နေတာ
ယာတစ်ခင်းကို
နေတစ်စင်းနှင့်အပြိုင်
မြိုင်မြိုင်ဆိုင်ဆိုင်ကြီး
ငါ မြင်ကြည့်ချင်မိပါရဲ့ ။

Title: အရောအနှောများ-ပြောချင်ပေမယ့်လည်း စကားလုံးတွေ ပိန်နေတယ်
By: လင်းထိပ်သျှင်
ဖြေတွေးလေးတော့
ငါ့ စိတ်ထဲမှာ ငုံပွင့်ထားတယ်
အမာရွတ်တွေ သီးသီးထနေတဲ့
မြုံပွင့်နေဆဲ
ပြက္ခဒိန်အဟောင်းထဲက ရက်စွဲများ
ငါ့ ချစ်ခြင်းမေတ္တာ
ဆူးတောကြားထဲ ငှားငှားစွင့်စွင့် ပွင့်လန်းနေတဲ့
ပန်းရုံလေးဆီကိုသာ
ရေတံခွန်လေးလို ရိပ်မိုးထားလေရဲ့ ။

Title: အရောအနှောများ-နိယာမ
By: လင်းထိပ်သျှင်
တောထဲမှာ ပွင့်သောပန်း
ခြံထဲမှာ ပွင့်သည့်ပန်း
မိုးမျှော် အိမ်ရာပေါ်မှာ ပွင့်တဲ့ပန်း
ချောင်းထဲမြောင်းထဲမှာ ပွင့်သည့်ပန်း
မြစ်ထဲ ရေတံခွန်ထဲမှာ ပွင့်သောပန်း
ပန်းတော့ ပန်းတွေပါပဲ
ဒါပေမဲ့
ရနံ့မှာတော့ ခြားနားစမြဲ ... ။

Title: အရောအနှောများ-ရွေ့ ရွေ့ လိမ့်လိမ့်
By: လင်းထိပ်သျှင်
ကြီးကြီးမားမား ပေးဆပ်မှုမျိုးတော့
မဟုတ်တန်ရာ တွေ့မိတွေ့ရာ
လှမ်းဆွဲလိုက်တာပါ
ငါ့ လက်ထဲမှာ
အိတ်ပိတ်ကံစမ်းမဲလို ထိုအရာ
နှင်းဆီရောင်မိုးစက်ပွင့်လေး ဖြစ်ချင်မိရဲ့ ။

Title: အရောအနှောများ-အလွမ်းစစ်စစ်
By: လင်းထိပ်သျှင်
ပုထုဇဉ်တိုင်း
ကိုယ်စီကိုယ်စီ အသွင်သဏ္ဌာန်မျိုးစုံနဲ့
ဆစ်ထုကြတဲ့
စိတ်နယ်ရုပ်လေးရယ်ပါ ...
အိမ်ကိုလွမ်းတဲ့ အလွမ်း
မြို့ကိုလွမ်းတဲ့ အလွမ်း
ချစ်သူကိုလွမ်းတဲ့ အလွမ်း
တစ်စုံတစ်ယောက်ကို လွမ်းတဲ့အလွမ်း
အဲဒါတွေ တစ်ခုမှ မဟုတ်ရပါ
ကျွန်တော့် အလွမ်းဟာ
တောင်အမေရိက တစ်တိုက်လုံးက
ဟီးရိုးထား တသလွမ်းတဲ့
ချီဂွေဗားရားကို လွမ်းသော
အလွမ်းစစ်စစ်မျိုးရယ်ပါ ။

Title: အရောအနှောများ-ကိုယ်တွင်းအဆိပ်ရည်
By: လင်းထိပ်သျှင်
မြည်းစမ်းကြည့်သောအခါ
ဟင်းလျာပင်ဖြစ်နေငြားလည်း
ဆာလောင်မှုကို ပြေစေပေမယ့်
ငါ့ကို
အလစ်ချောင်းနေတာ
သူ ... ။

Title: အရောအနှောများ-ချာချာလည် အားလပ်မှုနေ့ရက်များ
By: လင်းထိပ်သျှင်
တစ်စုံတစ်ခု ရွေ့သွားသလို
ငါ တစ်နေရာဆီ ဂုံး(ကုန်း)ဆင်းလိုက်တယ်
တွင်းတော့တွင်းထဲကျတာပါပဲ
ကွဲကွဲပြားပြား ခွဲခွဲခြားခြား
ခုထက်ထိ မသိသေးတာက
ငါ့ ညံ့ဖျင်းမှုရဲ့ ဆုလာဘ်ပဲပေါ့ ... ။

Title: အရောအနှောများ-ထပ်လျက်မဟုတ်သော ကြားညပ်ခြင်းများ
By: လင်းထိပ်သျှင်
တူညီသော အရိပ်အရောင်၌
ညီတူသည့် အတောင်ပံများ
တပ်ဆင်ထားမလား ထင်မိတာ
ပိုပိုပြီး အတွင်းစည်းထဲ ကွေ့ဝင်သွားသော
ခြူဆွဲသံများလို ကြားဆင်ရတော့
အံ့ဩမိပါရဲ့ ။

Title: အရောအနှောများ-ကျီးအာသီးခူးသူများ
By: လင်းထိပ်သျှင်
ဆင်ခြေဆင်လက်များနဲ့သာ
ဒီလိုဘဲ
ရှင်သန်မှုမှာ သန်မာထွားကြိုင်းနေကြရဲ့ ... ။
သိသိသာသာရော
မသိမသာရော
ကိုယ့်ပခုံးပေါ် ထမ်းထမ်းတင်နေကြ
သူတို့တစ်တွေ
ရှားမီးခဲလို ရဲနေတဲ့
ကိုယ့်အရိပ်ကိုယ် ပြန်မဆယ်နိုင်ကြဘူး ။

Title: အရောအနှောများ-အသက်
By: လင်းထိပ်သျှင်
လင်းရင် ဆက်ဆက်နေရ
မှောင်ရင် ထပ်ထပ်ကြည့်ရ
အကျယ်ကြီးမြင်နေရလည်း
အဲဒီ အပေါက်ဟာ
ကျဉ်းကျဉ်းလေးသာ ... ။

Title: တွေ့ခဲ့ကြတယ်
By: နွယ်ဦးလှိုင်
မတွေ့ပြန်ရင်
တွေ့ချင်နေတယ်
တွေ့ရတော့လည်း
စကားလွှဲပြီး
ကိုယ်ပဲကျောက်ရုပ်
နောက်ဆုတ်လှည့်ပြန်
လွမ်းကျန်နှောင်ရစ်
ရင်မှာဖြစ်တယ်
အချစ်ဆိုတာ ဒါလားကွယ်...။ ။

Title: ဖေဖော်ဝါရီ(၁၄)မှာ
By: နွယ်ဦးလှိုင်
အချစ်ပင်
အောက်
အကြိုထောက်
အနမ်းပန်းတွေခြောက်။
အိပ်မက်တွေ
ပျောက်
ဘယ်ဆီရောက်
အလွမ်းပွင့်ကြွေကောက်။ ။

Title: ကဗျာအိမ်
By: နွယ်ဦးလှိုင်
အစဉ်အလာမရွေ့
အရင်ခါ ဓလေ့လိုပေါ့
မင်္ဂလာနေ့ပါ...မေ။
ပြန်ပြောရင် တိုးတိုးကြင်မယ့်
သံယောဇဉ်ပိုးကြိုးနှစ်မျှင်နဲ့ယှက်ယက်
ရင်ခုန်ဖော် ရင်ခုန်ဖက်တို့ရဲ့ ကဗျာအိမ်
လေတိုးလို့လည်းမယိုင်
မိုးဖြိုင်လို့လည်းမကျိုး
ဘယ်တော့မှမညှိုးတဲ့ ပန်းသီချင်းတချို့နဲ့
လမ်းခင်းစို့မေ။
ပျောက်ဆဲမသိတဲ့ ကဗျာဖွေရှာလို့
တစ်ယောက်တည်းရှိတဲ့အခါတွေမှာ
ပြတင်းပေါက်မှာ သူလာနား
ပျားရည်ဆမ်းတဲ့စကားတွေဆို
အိပ်မက်ဝိုင်ချို အတူသောက်ပြီး
တစ်မိုးအောက်မှာ အတူနေ
အပူတွေပျောက်ဆုံး။
တစ်ခါတစ်ခါ မျှော်သာမျှော်စဲ
ပေါ်မလာဘဲရှိတဲ့အခါ
ကဗျာအိမ်လေးခြောက်ကပ်ကပ်
ရောက်တတ်ရာတွေးတောပြီး
ငေးမောလို့စိုးထိပ်ကာ
တိုးတိတ်စွာလွမ်းမိပါရဲ့
နွမ်းမချိကာ အပူရှိတာတွေကိုလည်း
သူတကယ် သိမှာလားရယ်လို့
ထားခဲ့ကာ မပုန်းပါနဲ့
သနားငဲ့ညှာ အပြုံးတွေနဲ့
(ကာရန်ဆိုတဲ့ငှက်ကလေးရယ်...)
နားလှည့်ပါအုံး(ဦး)။ ။

Title: ထူးခတ်ထားတဲ့ဆင်
By: နွယ်ဦးလှိုင်
ခရီးတွင် ဘယ်မပေါက်
ရောက်ခဲလှတယ်။
စိတ်သွားတိုင်း ကိုယ်မပါ
လိုရာနဲ့ဝေးရော့မယ်။
ရှေ့တိုးဖို့ ခက်ပါတယ်
နောက်ဆုတ်တာ မလွယ်ဘူး။
ဒုက္ခနှောင် မဆင်ခြင်တတ်လေတော့
လှုပ်မရအောင် တွင်တွင်ပတ်တယ်ကွဲ့
ခတ်ထားတဲ့ထူး။ ။

Title: အချစ်
By: နွယ်ဦးလှိုင်
သကြားအုပ်ထား
သည်ဆေးခါးကို
စားရင်း စားရင်းစွဲမိပြီ။ ။

Title: ကြိုး
By: နွယ်ဦးလှိုင်
ဖြတ်ရမှာလား
စဉ်းစားကြိမ်ဖန်
လည်ပြန်စောင်းငဲ့
သနားလှည့်ခင်
နွမ်းယဲ့သွားမှာစိုးလို့ကွယ်။
ပတ်ရမှာလား
စကားတင်းဆို
အငိုလွယ်လျက်
အရှိုက်ခက်မို့
နှုတ်ဆက်သွားမှာစိုးလို့ကွယ်။
ဖြတ်တော့လည်းမလွယ်
ပတ်တော့လည်းမလွယ်နဲ့
အမျှင်ငယ် မာန်မရှိပေမယ့်
အစဉ်ကွယ် သံမဏိလိုပဲ
ပကတိခိုင်ကျည်တာ အမှန်သဘောထင်ပါရဲ့
ပြန်ပြောရင် ချိုတဲ့အမျိုးပေမယ့်
ကံသဘောတွင် အငိုနဲ့ဆိုးတယ်ကွဲ့
(မမြင်ရတဲ့....)
သံယောဇဉ်ဆိုတဲ့ကြိုး။ ။

Title: ညပုံပြင်
By: နွယ်ဦးလှိုင်
ကြယ်မစုံ လ,မလင်း
ညမင်းသားတစ်ကိုယ်တော်
ကောင်းကင်သို့မျှော်။
နတ်သမီးရှာပုံတော်
ကြာငုံနော် မပွင့်သေး။
အနားမှာ ဖော်တွေဆင့်လို့
ပျော်နေထင့်လေး။ ။

Title: ပွင့်သောပန်း
By: နွယ်ဦးလှိုင်
သံယောဇဉ်
လမ်း
တူဖြတ်သန်း
အိပ်မက် ပျားရည်ဆမ်း။
အကြင်နာ
လွှမ်း
မေတ္တာဖြန်း
ပွင့်ပေါ့ အချစ်ပန်း။

Title: စောင့်နေသူ
By: နွယ်ဦးလှိုင်
လည်တိုင်ကျော့ကျော့
မျှော်ရင်းမော့လို့
G Talk ကတောင်လှောင်နေပြီ။ ။

Title: အိပ်မက်များ အဓွန့်ရှည်ပါစေသတည်း
By: နွယ်ဦးလှိုင်
မြင်ရုံကျေနပ်
မြတ်နိုးမှုရိပ်၊ တိတ်တိတ်လေးပျော်
မျှော်ငေးတမ်းတ၊ ဖော်ဝေးလွမ်းရ
ချစ်သမျှကို၊ လှစ်ဟဆိုပြီး
အငိုမျက်လုံး၊ ပြုံးတဲ့မျက်နှာ
မမြင်သာဝှက်၊ ရင်နာလျက်က
နှိပ်စက် ကလူ၊ မြူမှုန်အဖြစ်
ပူပုံသစ်နဲ့၊ ပြစ်ဖွဲ့မယူ
ချစ်တဲ့သူရယ်....။
တကယ်ဆိုကွယ်
ဘယ်လိုဖြစ်ဖြစ်၊ ချစ်သူဘဝ
ခဏမကြာ၊ နေချင်ပါတယ်
ဒါပေမဲ့နော်၊ မပျော်လိုက်ရ
တို့ဆန္ဒတွေ၊ သစ်ရွက်ကြွေလို
လေမှာလွင့်မျော....
ရေမှာလွင့်မျော......။
ကြမ္မာမြားက
ချွန်မြမြိသွေး၊ ကာရန်လေးလို
ရင်ကိုထိုးဖောက်၊ ရောက်လို့လာလည်း
အသည်းထဲက၊ လှိုက်လှဲပျူငှာ
ကြိုနေပါမယ်၊ ကဗျာအဖြစ်
ကမ္ဘာသစ်မှာ၊ စိမ်းကားမပစ်
သိမ်းထားရစ်မယ်.....။
ရင်ခုန်ခွင့်ကြုံ
မြင်ရရုံလေး၊ ခုန်တဲ့သွေးနဲ့
ကဗျာရေးမယ်၊ အဆွေးနယ်ချဲ့
မြင်လှည့်တော့ကွယ်၊ ညပင်လယ်ထဲ
ကယ်ယူမထုတ်၊ စုန်းစုန်းမြုပ်စေ
မိုးချုပ်တဲ့ရက်၊ လက်ချိုးတွက်လို့
တစ်သက်တစ်ခါ၊ တစ်လွှာတစ်ပွင့်
ရင်နင့်မျိုသိပ်၊ ချစ်တဲ့စိတ်နဲ့
အိပ်နိုးတစ်ဝက်၊ ညအိပ်မက်တွေ
အဓွန့်ရှည်ကြာပါစေလေ....။ ။

Title: ညက လှတယ်
By: နွယ်ဦးလှိုင်
တမင်တကာ လှပြနေရော့သလား
မင်္ဂလာည တစ်ညပါလေ။
မိုးရိပ်ပြေ မြူမှောင်ကင်း
လမင်းက ဝင်းပနေ။
ဟိုအရင် ရက်တွေတုန်းဆီက
ငြိုငြင်ကာပုန်းရှောင်သလိုနဲ့
ပြိုမယောင် တိမ်တောင်တွေကြားမှာ
သူ့မျက်နှာ ဖုံးကွယ်ဝှက်လေတော့
အိပ်မက်တွေ ဘယ်ချိုပါ့မလဲ
ငိုကြတဲ့ ကြယ်တွေရဲ့မျက်ရည်
မိုးရေတွေ အသွင်ကူး။
ဒီတစ်ညမှာတော့
ကြည်မြတဲ့ကောင်းကင်မှာ
ပြောင်းရွှင်ကာ လမင်းသာတော့
ကြယ်တွေက သီချင်းဆို
အိပ်မက်ချို နဂိုအလှတွေနဲ့
ကိုယ်ကလေ ရင်ခုန်ထိတ်တာကြောင့်
အိပ်မရခဲ့ဘူး။ ။

Title: အလွမ်းရက်သတ္တပတ်
By: နွယ်ဦးလှိုင်
တနင်္ဂနွေ တနင်္လာ
ချစ်သူပျောက်ကိုရှာ။
အင်္ဂါ ဗုဒ္ဓဟူး
တမ်းတစိတ်နဲ့ရူး။
ကြာသပတေး သောကြာ
ရှာသူ မရောက်လာ။
စနေမှာ တွေ့မလား
လွမ်းသူ့မှာ ဗျာများ။ ။

Title: ကြည့်ချင်ပွဲ
By: နွယ်ဦးလှိုင်
အပျိုတော် အော်ပရာအစပျိုး
စတိတ်ရှိုးနဲ့ပြဇာတ်။
နှစ်ပါးခွင် မျှော်ရင်း
မိုးလင်းမတ်တပ်။ ။

Title: ဆုံးစည် အပျော်ရက်၊ အိပ်မက် မနက်ဖြန်၊ ကာရန် နိမိတ်ပုံ၊ ရင်ခုန် မျှော်လင့်၊ မင်း နှင့် ငါ အစရှိသော....
By: နွယ်ဦးလှိုင်
ဘဝဆိုတာ ယုံကြည်စရာလား
ခဏငယ်လေးတွေက ပလုံစီ။
ကံကြမ္မာ ဆိုးတယ်ကွဲ့ရယ်လို့
ရိုးမယ်ဖွဲ့ မဆိုသာပြီ။
အဖြတ်ရခက်ပါသည်
ဆက်ထုံးမညီ နှောင်းတည်း(တဲ)။
ခဏဟာ ဘဝမဟုတ်လေသလား
အလှသရုပ်ကို ဆောင်ပုံက
ရောင်စုံတွေ အထပ်ထပ်ဖြာတဲ့
ဆပ်ပြာပူဖောင်းလေးတွေကိုမြင်
ငေးနေစဉ် ထိုခဏမှာပဲ
ထပ်တလဲ ထပ်တလဲ
မဖောက်ခွဲသော်လည်း
(သူတို့ခမျာမှာတော့)
ဖျပ်ခနဲ ဖျပ်ခနဲ ပေါက်ကွဲ။ ။

Title: မည်သို့ပင်ဖြစ်စေ
By: နွယ်ဦးလှိုင်
ချစ်နေခဲ့သည်
ဘယ်ဆီမှာလဲ၊ မသိဘဲနှင့်
ဖတ်ဆဲကဗျာ၊ ရင်မှာထိရှ
တောင့်တအိပ်မက်၊ ရှေးရေစက်တွေ
ဖျန်းပက်စိမ့်အေး၊ ခဏလေးမှာ
တွေးတွေဆဆ ငြိခဲ့ပါ့ကွယ်။
ချစ်နေသေးသည်
ဒီကမ္ဘာမှာ၊ ဒီတစ်ခါပဲ
ကဗျာအိမ်ဆောက်၊ ရင်လမ်းဖောက်လို့
နှစ်ယောက်တစ်ခွက်၊ ကော်ဖီရက်တွေ
အေးစက်မဝေး၊ ရင်ခုန်နွေးလို့
ဖေးဖေးမမ ရှိခဲ့ကြတယ်။
ချစ်နေပါသည်
ကြမ္မာမြားဦး၊ အဆိပ်လူး၍
မိုက်မူးမေ့လဲ၊ ပစ်ကွင်းထဲတွင်
မခွဲရက်ရက်၊ အသည်းအက်လည်း
နှုတ်ဆက်မဝေး၊ ထွက်မပြေးဘဲ
ဆွေးဆွေးလျလျ ချိနဲ့လှတယ်။
ချစ်နေဦးမည်
မညီကာရန်၊ ကြည်သာဟန်နှင့်
နောက်ချန်တဲ့လမ်း၊ ကဗျာလွမ်းကို
ပန်းလိုဖွဲ့သီ၊ ချစ်သူဆီသို့
ရွယ်ရည်ပို့ပေး၊ နှောင်ဖွဲ့ဆွေးလို့
ငေးငေးတသ ကြည့်လှည့်ပါ့မယ်။ ။

Title: စိတ်ကူး
By: နွယ်ဦးလှိုင်
ချစ်သူက
ဂေါက်သီးတစ်လုံးဆိုလျှင်.....
ကျွန်တော်က
ဂေါက်တံ မဖြစ်ချင်ပါ
နာကျင်သွားမှာ စိုးလို့ပါ။
ဘန်ကာလည်း မဖြစ်ချင်ပါ
မွန်းကျပ်သွားမှာ စိုးလို့ပါ။
ကန်ရေလည်း မဖြစ်ချင်ပါ
နစ်မွန်းသွားမှာ စိုးလို့ပါ။
ဖြစ်ခြင်းဖြစ်
ချစ်ခြင်းအသစ်နဲ့
သူသွားရာ လမ်းတခင်းမှာ
တက်နင်းခံ ညင်သာစေဖို့
မြက်ခင်းလေးသာဖြစ်ပါရစေ.....။

Title: တိမ်မျှားသူ
By: နွယ်ဦးလှိုင်
တိမ်တွေက ထိမ်ဝှက်တော့
အိပ်မက်နဲ့ မျှားကြည့်မယ်။
လိုက်,လိုက်တိုင်း ပြေးလျှက်ကွယ်
ဝေးသထက်သာဝေး။
နှောင်ကြိုးငင် ကြမ္မာရပ်
မပြတ်ခင်လေး။

Title: တစ်ဖက်သတ်
By: နွယ်ဦးလှိုင်
ကိုယ်ကြည့်တာ သူမသိ
သူကြည့်ရင် ကိုယ်ပျော်မယ်
သူပျော်အောင် ကိုယ်ပြုံးတော့
မုန်းရော့မှာလား။
ကိုယ်ရှိတာ သူမမြင်
သူရှိရင် ကိုယ်နေမယ်
သူနေအောင် ကိုယ်သွားတော့
ထားရော့မှာလား။
ကိုယ်ခေါ်တာ သူမကြား
သူခေါ်ရင် ကိုယ်ထူးမယ်
သူထူးအောင် ကိုယ်ဟစ်တော့
ပြစ်ရော့မှာလား။
ကိုယ်ချစ်တာ သူမလွမ်း
သူချစ်ရင် ကိုယ်ကြင်မယ်
သူကြင်အောင် ကိုယ်ထွေးတော့
ဝေးရော့မှာလား။ ။

Title: တဒင်္ဂ
By: နွယ်ဦးလှိုင်
စွေ့ခနဲ တွေ့
မွေ့ခနဲ ပျော်၊
ဖျပ်ခနဲ ကြည့်
လှပ်ခနဲ ခုန်၊
လှစ်ခနဲ ပြုံး
ဆစ်ခနဲ စူး....
'မဖြစ်ဘူး
မဖြစ်ဘူး....'နဲ့
မူးကိုမြစ်ထင်
အရူးလိုဖြစ်ချင်နေပြီကွယ်။ ။

Title: ကယ်ကူမဲ့
By: နွယ်ဦးလှိုင်
အလှမ်းဝေးသွားတော့
ပန်းကလေးများတောင်
လွမ်းဖျား ဖျားတယ်ထင်။
တကယ်ဆွေးနေတော့
ကြယ်ကလေးတွေလည်း
ဘယ်ပြေးနေသလဲခင်။
ကန္တရလွင်ပြင်
အကြင်နာ ရေတစ်ပေါက်။
အဆုံးမဲ့ ကောင်းကင်အောက်မှာ
ပုန်းရှောင်ကာပျောက်။ ။

Title: လမ်းမဆုံးမီ
By: နွယ်ဦးလှိုင်
ဂျုံးဂျုံးဂျက်ဂျက် ရထားသံ
ရင်ထဲမှာဆူညံ။
ဘယ်ဆီခုတ်မောင်း သွားမှာလဲ
မေးဖို့ မဝံ့ရဲ။
ဘော်ဘော်ဘူဘူ ဥသြတူ
လမ်းရှင်းဖို့တာဆူ။
လမ်းလွှဲလမ်းခွဲ သင်္ကေတ
ထင်သာမြင်သာ ပြ။
လှုပ်လှုပ်ယိမ်းယိမ်း တိမ်းနွဲ့ဖော်
မျဉ်းပြိုင်နှစ်ကြောင်းပေါ်။
ဘယ်ဘူတာမှာ ရပ်ကာနား
ချမ်းမြေ့ခြင်းမှာလား
နှုတ်ဆက်ထားရစ်ခဲ့မလား။ ။

Title: လက်တို့ပြီးတော့လွမ်းရဦးမယ်
By: နွယ်ဦးလှိုင်
နိမိတ်ပုံသစ် အိပ်မက်မြစ်မှာ
လက်ပစ်ကူးခတ် တရစပ်လေ
မရပ်ချင်ဘူး ဘဝကူးတိုင်
မော်ဖူးငေးခွင့် သူပေးသင့်လား
မချင့်မရဲ အရောင်ကွဲလို့
ရင်ထဲမှာနွေ ဘယ်လိုဖြေမလဲ
မဝေတဲ့ရိပ် ကြွေမယ့်စိတ်နဲ့
တိတ်တိတ်ကလေး ချစ်နေမယ်။
မယုံစကောင်း ပုံပြင်ဟောင်းလို
ဆုတောင်းတိုင်းသာ ပြည့်ပါချင်စမ်း
အလွမ်းဆိုတာ ဘယ်မှာမရှိ
တွယ်တာမိမလဲ မချိတင်ကဲ
ပြိုလဲချင်ချင် ငိုပွဲဆင်လောက်
(မျက်ရည်ကျတဲ့ယောက်ျားတစ်ယောက်ဟာ.....)
ဘာညာထွေပြား ပြောစကားနဲ့
အများမေးငေါ့ မမှုတော့ဘူး
လွမ်းတော့ မောင်ပဲလွမ်းရသည်။
ခုတော့လည်းကွယ် မောင်မေးမယ်နော်
တဖြေးဖြေးဝေး သွေးအေးပြီလား
ချစ်ဖို့သွေးပျက် အေးစက်ပြီလား
မတွယ်တာစိမ်း ဖယ်ခွာယိမ်းမလား
အမှောင်တဖက် ရှောင်ထွက်မှာလား
သနားမငဲ့ ထားခဲ့မှာလား....
လားပေါင်းများစွာ ဝေဒနာနဲ့
ဖြေရာမရှိ မောင်ပဲသိတယ်
ချစ်မိတဲ့ဒဏ် ရင်ဆီးခံမယ်
မချန်ငဲ့ကွက် မပြောရက်ဘူး
နှုတ်ဆက်မယ့်နေ့ ဘယ်တော့စေ့မလဲ
မေ့အချစ်ပန်း ဘယ်တော့နွမ်းမလဲ
ရော်ရည်ရွယ်ရမ်း ဖော်မဲ့လမ်းမှာ
လွမ်းဖို့လက်တို့ မျက်ရည်စို့တယ်.....
လွမ်းဖို့လက်တို့ မျက်ရည်စို့တယ်..........၊ ။

Title: မျှော်
By: နွယ်ဦးလှိုင်
ကဗျာအိမ်အလည်သွားဖို့
လိုက်မလားချစ်သူရေ
စောင့်လို့ခေါ်နေ။
ရင်ထဲမှာလေ
နွေနေဆယ်စင်း၊
မလာမှာသိသိနဲ့
ကြည့်ကြည့်မျှော်ရင်း။ ။

Title: မနေ့က
By: နွယ်ဦးလှိုင်
တမင်မခွဲလည်း
ရင်ကွဲမယ်ဆိုတာကိုတော့
အရင်ကတည်းက သိတယ်မေ..။
ပစ်ပယ်မှာ အလိုလိုသိပေမယ့်
အမြစ်တွယ်သလို အဖြစ်မျိုးနဲ့
အချစ်တွေက တိုးလာနေ။
ဆွေးရိပ်တွေ ပြေစေတော့ရယ်လို့
ချွေးသိပ်ဖြေ စမ်းစကားတွေနဲ့
မေခင်းတဲ့ ပန်းတံတားပေါ်မှာ
ကိုယ် ပျော်ပျော်ကြီးလျှောက်မယ်လေ
မေတ္တာရိပ်မြုံ မရောက်မချင်း။
မနေ့တုန်းဆီက
တွေ့မဆုံးမီ ဒီခဏမှာပဲ
ဒီမျှသာ တိမ်းလို့ချန်မယ်ဆိုပြီး
စိမ်းဖို့ဟန် တမင်ပြင်လာရော့သလား
မကြင်နာ တစိမ်းအသွင်နဲ့
ကိုယ့်ရင်ကို ကိုင်လှုပ်တာဖြင့်
အက်ရာထင် မေမြင်စမ်းချင်ရဲ့
လွမ်းညနေခင်း......။ ။

Title: အပြန်လမ်း
By: နွယ်ဦးလှိုင်
ထစ်ချုန်းမှိုင်းညို့ မိုးတိမ်ယံ
ဂျိုးခြိမ့်သံတွေညံ။
လျှပ်စီးလက်သည်း ထိုးကာခွဲ
ကောင်းကင်ငိုတဲ့ပွဲ။
လေရိုင်းတွေက ဖွဲ့ကာဆင်
မျောလွင့်သံယောဇဉ်။
ဘယ်ညာယိမ်းထိုး သစ်ပင်များ
တုန်လှုပ်ကာချောက်ချား။
ချစ်သူပန်ဖို့ ကဗျာပွင့်
မိုးရေတွေရွဲနင့်။
အလွမ်းတွေက ခြေချော်လဲ
အိပ်မက်တွေကျကွဲ
အပြန်လမ်းဟာ မှောင်နဲမည်း။ ။

Title: မပိုင်ပန်း
By: နွယ်ဦးလှိုင်
ပန်းပွင့်ကိုမြင်
နမ်းရှိုက်ချင်ရဲ့။
ပန်းသခင်
မလှမ်းခင် တားတာကြောင့်
အားအင်ချိနဲ့။ ။

Title: တိမ်နဲ့ငှက်
By: နွယ်ဦးလှိုင်
ဝေဟင်ထဲ အတူတူ
လေမကူ ဟိုဘက်တိမ်း
ယိမ်းပါနဲ့နော်။
သူရှိမှ တို့ပျော်
ဖော်ကွာလို့ဖြစ်ဘူး။
ထားခဲ့မှာ ရင်မောတယ်
ဇောစိတ်နဲ့ရူး။ ။

Title: အွန်လိုင်းပေါ်မှာ
By: နွယ်ဦးလှိုင်
တစ်ရက်မမြင်
တစ်သက်ထင်တာ
'ချက်တင်'လေးသာ မေးကြည့်ပါ။ ။

Title: မိုးခိုငှက်သို့ တမ်းချင်း
By: နွယ်ဦးလှိုင်
ချစ်သူစကား
သကာပျားလို၊ ရင်စွတ်စိုသည်
ချိုမြိန်ဖူးသောနေ့ရက်များ။
ချစ်သူလာရောက်
တိမ်တောက်သည့်ချိန်၊ ကဗျာအိမ်သည်
ချိုမြိန်ဖူးသောနေ့ရက်များ။
ချစ်သူသီဖွဲ့
ကြည်လဲ့ကဗျာ၊ ရင်မှာဖိုသည်
ချိုမြိန်ဖူးသောနေ့ရက်များ။
ချစ်သူလှမ်းလက်
အိပ်မက်ပွင့်ဖူး၊ ဆွတ်ချူခူးသည်
ချိုမြိန်ဖူးသောနေ့ရက်များ။
ချစ်သူကိုငေး
တဖြည်းဖြည်းနဲ့၊ ဝေးဝေးသွားသည်
ခါးသီးလွန်းသောနေ့ရက်များ။
ချစ်၍မျှော်သည်
ဘယ်ဆီကိုင်းဖျား၊ ခိုနားငြိမ်သက်
ကဗျာငှက်ကို၊ လက်ရေတွက်ချိုး
ပြန်လာနိုးနဲ့၊ တမိုးလုံးခို
ရင်ကိုလောင်မြိုက်၊ မှောင်မိုက်နေဆဲ
ကြေကွဲလက်တို့၊ မျက်ရည်စို့သည်
လွမ်းဖို့သက်သက် နေ့ရက်များ။ ။

Title: ပင့်သက်တစ်ရှိုက်
By: နွယ်ဦးလှိုင်
ဝေးကွာကျန်ရစ်၊ ပြန်မသစ်လည်း
တရံဆစ်မျှ၊ မတွေ့ကြတာတောင်
မေ့မရပါဘူး။
ကော်ဖီနှစ်ခွက်၊ အိပ်မက်တိုင်းပြည်
မျက်ရည်လှုပ်နှိုး၊ ဆိုးလှတာတောင်
မနိုးထပါဘူး။
တွေ့ဖြစ်ခဲ့ကြတာ
မေ့ပစ်ဖို့မှ မဟုတ်တာ....
တိတ်တခိုးတွယ်ခဲ့တာ
အိပ်နိုးပြယ်ဖို့မှမဟုတ်တာ....
ဝဋ်ကြမ္မာအကြွေးကြောင့်
ချစ်ကဗျာမရေးနိုင်လေတော့
ငေးငိုင်ကာ မပျော်ဘူးမေရယ်
ကျွန်တော်အရူးပမာ ဖြစ်နေသမျှတော့
မော်ဖူးကာ ချစ်နေပါရစေနော်.....။ ။

Title: မနက်ဖြန်
By: နွယ်ဦးလှိုင်
အဆွေးကို ရင်မှာပိုက်
ခေါင်းငိုက်စိုက် မပြန်ချင်။
အဖြတ်ခက်ပေါ့ သံယောဇဉ်
မမြင်သာတဲ့ ရင်ထဲ။
ဥပက္ခာ သူရွေးမယ့်လမ်းထက်မှာ
ကျမ်းသက်သေ မထူရဲပါဘူး
လွမ်းမျက်ရည်ဝဲ။ ။

Title: အလွမ်းဇာတ်ညွှန်း
By: နွယ်ဦးလှိုင်
လွမ်းတယ်မေရေ
နွေဆိုရင်လည်း၊ ရဲရဲပူစေ
နေဒဏ်မကြောက်၊ ခြေကန်လျှောက်မယ်။
လွမ်းတယ်မေရာ
ရှေ့မှာမီးလျှံ၊ ပူပန်မငြီး
ခရီးလွှဲမရပ်၊ မီးထဲဖြတ်မယ်။
လွမ်းတယ်မေရယ်
ခေါ်တယ်မကြား၊ မျှော်လည်းမမြင်
ပင်လယ်အစိမ်း၊ ရင်ဝယ်သိမ်းမယ်။
လွမ်းတယ်မေရဲ့
မှောင်နဲ့မည်းမည်း၊ အသည်းကွဲချောက်
မကြောက်ဘဲလေ၊ တစ်ယောက်တည်းနေမယ်။
မေထားရာနေ
မေစေရာသွား
မေမသနားလို့
မေ့နားမေ
မေကျေနပ်စေ၊
မေ့ဇာတ်ညွှန်းလေးအတိုင်းသာလေ။ ။

Title: သိင်္ဂါရငှက်
By: နွယ်ဦးလှိုင်
ကိုင်းဖျားကိုကန်
ပျံပါနဲ့လေး။
ဆတ်ဆတ်ခါကျန်မှာမို့
ဝေဒနာကိုထည့်တွက်
ငဲ့ကွက်ကာ သနားရင်ဖြင့်
နားစေချင်သေး။ ။

Title: ငေးဆွတ်ခြင်း
By: နွယ်ဦးလှိုင်
ပန်းတော်ဝင် နန်းထိုက်လို့
နမ်းရှိုက်ဖို့ မရည်ရွယ်။
အိပ်မက်နဲ့ စွန်လွှတ်သလို
ငေးဆွတ်ပြီးနေပါမယ်။
စိုးထိတ်ကာ နေနဲ့ကွယ်
တိုးတိတ်စွာ မှာချင်စမ်း။
အသည်းကြွေ ခြေရာကောက်
နောက်ချန်ကာလွမ်း။ ။

Title: အလွမ်းတစ်ဘက်ရဲ့ စာမျက်နှာ
By: နွယ်ဦးလှိုင်
အလွမ်းရက်တွေ ရှည်ချင်လည်းရှည်ပေါ့
ကမ်းလက်တော့ မရုပ်လို။
မေ မလှမ်းချင် ငြင်းတာမို့
ဇွတ်အတင်း မတောင်းဆို။
မျက်ထားတော်ညို
ငိုပါနဲ့ သက်ထားရဲ့။
ကိန္နရာချောင်းတစ်ဘက်ရဲ့ ချောက်ကမ်းမှာ
လျှောက်လမ်းတွေ ဘယ်လိုခြားသော်လည်း
ဟိုနားဆီ ကဗျာအိမ်ရဲ့
အိပ်မက်တိမ် ပန်းချီကားမှာ
လာနားမယ့်လိပ်ပြာလေးကို
ငေးကြိုကာ မမျှော်ဝံ့ပေမယ့်
(မောင့်မှာတော့လေ....)
စောင့်မျှော်နေသတဲ့။ ။

Title: ဝိရောဓိ ည
By: နွယ်ဦးလှိုင်
ရင်ထဲမှာ အလင်္ကာ
ရင်နာတော့ ကဗျာဖြစ်၊
ချစ်သံစဉ် အလှမ်းဝေးတော့
လွမ်းတေးဆိုဟစ်။
ဝေးပြီလည်း မဆိုချင်
အနီးတွင် မနေဖြစ်၊
ကံကြမ္မာမသနားတယ်
ခြားထားတဲ့မြစ်။
ထုဆစ်ပေါ့ ရင်ကဗျာ
ဝေဒနာ အခါခါသစ်၊
အချစ်တွေ ခြေလှမ်းကျွံတော့
အလွမ်းနွံနစ်။
အပူရှိတာကို
လူမသိသလို နေပေမယ့်
သူအကြည့်တိမ်းမလား
စိမ်းသွားမှာထိတ်လျက်ပါကွဲ့
အိပ်ပျက်ည သက်သေတွေ
မေ မေးကာကြည့်။
တစ်ညခင်းမှာပေါ့
လမင်းကို ရွှေရင်ခုန်
ငေးကြည့်ရုံ မနေသာဘဲ
တွေးမိပုံ အဖြေရှာတော့
ဝေဒနာတွေဖိဖိလာအောင်
အရှိသဘောအထိ
သိကော မသိရပါပဲ
(မျက်စီသူငယ် တလယ်လယ်နဲ့)
ကိုယ်...ဝိရောဓိ။ ။

Title: တစ္ဆေတစ်ကောင်နှင့်တွေ့ဆုံခြင်း
By: နွယ်ဦးလှိုင်
အိပ်ပျက်ညတွေနဲ့
အဆိပ်တက်လှပြီမေ။
သံယောဇဉ် ငင်ကာခက်ပြီပေါ့
အင်တာနက်တစ္ဆေ။
ဘယ်လိုပဲ ခြောက်ပါစေ
ကြောက်စရာမထင်ဘူး။
သူယောင်မယ် ချောင်အနီးမှာလ
မောင်ကြီးကို တစ္ဆေလိုက်ရင်လည်း
အကိုက်ခံ ငိုက်မရှက်နိုင်ဘူး
တစ်ရက်တစ်ခါ
တစ်မျက်နှာမြင်စမ်းချင်ရဲ့
လွမ်းလုလုလူး။ ။

Title: ထွက်ပေါက်ဆီသို့
By: နွယ်ဦးလှိုင်
ခံစားမှု အမှောင်
ပိတ်လှောင်မွန်းကြပ်။
နှလုံးသား တစ်စဆီခင်း
နင်းရင်းနဲ့ဖြတ်။ ။

Title: အချစ်ပွဲတော်သို့ နွှဲပျော်ရန်လာခဲ့သော်လည်း အဖော်ကွဲသဖြင့် အိမ်မပြန်တတ်ဖြစ်နေသော ကဗျာတစ်ယောက်အကြောင်း
By: နွယ်ဦးလှိုင်
ညိုမှောင်ရိပ်သမ်း၊ လွမ်းပါစမေး
လွမ်းပါတယ် မနေတတ်အောင်
ရပ်လို့မျှော်ငေး။
အိပ်မက်ရော်ရမ်း၊ လွမ်းပါစမေး
လွမ်းပါတယ် ညနက်နက်မှာ
လှရက်နေသေး။
ချစ်သူအိမ်လမ်း၊ လွမ်းပါစမေး
လွမ်းပါတယ် တစ်ယောက်တည်းမို့
ကြေကွဲကာဆွေး။
အတိတ်ကိုမလိုချင်
နှင်ပါနဲ့လေး။
ပျော်ဖူးတဲ့ကဗျာရိပ်မှာ
တိတ်တိတ်ငိုကြွေး။
မပန်သာရင် နေပါလေ
ပန်းကာရန် ကဗျာကုံး
မုန်းပါနဲ့မေ။
အလွမ်းရင့်ကြွေ၊ နွေရင်နဲ့ကဗျာရေး။
ဝေဒနာ နဘေထပ်မယ်
ဖတ်လှည့်ပါလေး။ ။

Title: ရေကြက်မ
By: မင်းသုဝဏ်
နံ့သာကို ဘယ်ညာကွက်လို့
ရေကြက်မ ပါးဖြူဖြူ
ဟန်မူက ကြော့ရှင်း ။
ခေါင်းညိတ် လည်ခါနှင့်
မဗေဒါ ရေချိုခပ်သည်သို့
ကမ်းစပ်ကိုဆင်း ။

Title: ကောက်လျင်ငှက်သို့
By: မင်းသုဝဏ်
ကျစ် ကျစ်- ကျစ် ကျစ် သူအော်ဟစ်သည်
စေးပျစ် ချုံထဲဆီကတကား ။
တော်သလင်းဟု
မိုးကင်းစခါ၊ သူရောက်လာသည်
ကမ္ဘာမြောက်စွန်းဆီကတကား ။
ဆောင်းကိုကြောက်၍
မြောက်မှတို့ထံ အရောက်ပျံသည်
တောင်ပံဇာနည်၊ ခရီးသည်
အော်မြည် ကျစ် ကျစ်၊ သင် ကြွေးဟစ်က
မိုးစစ်မုန်တိုင်း၊ လွတ်ရာစိုင်းလိမ့် ။
သီတင်းကျွတ်လည်း
ကြာဝတ်ဆင်ကာ၊ ရောက်ဆိုက်လာအံ့ ။
မိုင်းမို့မည်းသည်
ကောက်လည်းနှံပြည့်၊ ရွှေရောင်မှည့်လိမ့် ။
သင်၏တေးသံ၊ ကျစ်ကျစ်ညံကို
နာခံ၍ သာ၊ ထို့ကြောင့်ငါလျှင်
လယ်ယာတွင်းသို့ ဆင်းအံ့တည်း ။

Title: တင်ကျီးငနက်ကျော်
By: မင်းသုဝဏ်
သည်မှာငုပ်လို့ ဟိုမှာပေါ်
တင်ကျီး ငနက်ကျော် ။
သည်မှာပေါ်လို့ ဟိုမှာငုပ်
တင်ကျီး ငနက်ကြုတ် ။
ရေငုပ်ပြီးတော့ အတောင်ပံ
ဖြန့်လို့ နေဆာခံ ။
ပုံစံမည်းမည်း(မဲမဲ) ရေကန်ထဲ
တင်ကျီး ရောင်မွဲမွဲ ။

Title: ဗျိုင်းကြီး ငဖြူဆွတ်
By: မင်းသုဝဏ်
သည်မှာ ရပ်လို့ ဟိုကိုမျှော်
ဗျိုင်းကြီး ငဖြူကျော် ။
သည်ကို မျှော်လို့ ဟိုမှာရပ်
ဗျိုင်းကြီး ငဖြူဆွတ်။
မတ်တတ်ရပ်ယင်း ခြေလှမ်းပြင်
အဘ ရှေ့မှာပြင် ။
အသွင် ဖွေးဖွေး ရေကန်ဘေး
ဗျိုင်းကြီး ဖြူရောင်ပြေး။

Title: စာကလေး သဲရေချိုး
By: မင်းသုဝဏ်
သား ကစားတဲ့ သဲပုံမှာ
စာကလေးတွေ လာ ။
အစာ ရှာဖို့ လာတာလား
ဆော့ဖို့ လာသလား ။
အများကြီးပဲ စာလေးတွေ
သဲမှာ ဝပ်လို့ နေ ။
ခြေနဲ့ ယက်ကာ အတောင် ခတ်
ဘယ်ညာ တဖျပ်ဖျပ် ။
လက်စသတ်တော့ စာတဖော်
သဲရေချိုးလို့ ပျော် ။
ကိုယ်ပေါ် ခေါင်းပေါ် မွှားကောင်များ
သန့်လို့ ရှင်းလို့ သွားတယ်လေး ။

Title: စဉ်းစားကြပါ ပြောကြပါ
By: မင်းသုဝဏ်
အောက်ချင်း ရင်သွေး ဥက မွေး
ကွေးလေး ငှက်ငယ် သနားဖွယ်
ကျောင်းထက်ဘုန်းကြီး ဆိုလိုက်တယ် ။
အောက်ချင်း ရင်အောက် ဥက ပေါက်
တောင်ရောက် နုနယ် သနားဖွယ်
ကျောင်းအောက် မောင်ညို ပြင်လိုက်တယ် ။
ဘယ်သူမှန်လို့ ဘယ်သူမှား
စဉ်းစားကြပါဗျား ။
ဘာကြောင့်မှန်လို့ ဘာကြောင့်မှား
ပြောကြစမ်းပါဗျား ။

Title: ဘီလုံးငှက်နှင့် လယ်သမား
By: မင်းသုဝဏ်
ခရောင်းတောက ဘီလုံးငှက်
သီချင်းဆိုလို့ မိုးပျံတက် ။
မနက်ချိန်မှာ ရောင်နီလာ
နေကိုနှုတ်ဆက် ဆီးကြိုကာ ။
ကျည်ကျည်ကျာကျာ သူ့သီချင်း
ကွင်းပြင် အနှံ့ အပြည့် ဆင်း ။
ကန်သင်းပေါက်တဲ့ လူတစ်တွေ
တေးနဲ့ သူက အပျင်းဖြေ ။
ခရောင်းမြေက သူ့မိသား
လူတွေ ရှောင်လို့ သွားတယ်လေး ။

Title: ကောက်လျင်ငှက်
By: မင်းသုဝဏ်
ဆောင်းဦး ကြိုလို့ သူ ရောက်လာ
ကောက်လျင်ငှက်ငယ်ပါ ။
အရုဏ်လာတော့ သူအော်ဟစ်
အသံ ကျစ် ကျစ် ကျစ်။
ကျစ်ကျစ်အော်သံ တညံညံ
ဟိုကိုင်း သည်ကိုင်း ပျံ ။
နှံကောင်ကိုဖမ်း လိပ်ပြာဖမ်း
ပုစဉ်း မလွတ်တမ်း ။
ဖမ်းရင်း စားရင်း နွေပေါက်သော်
ဇာတိ မြောက်ကို မျှော် ။
တောင်လေ ပေါ်တော့ ပြန်ကာသွား
ဧည့်သည် ဝေးရပ်သား။

Title: လင်းတမမိ ဒေါင်းကို မိ
By: မင်းသုဝဏ်
သင် လယ်ပြောင်မှာ ကျွေသဲတော့
လင်းတဝဲလို့ လင်းတဲဝ ။
လင်းတောင်ထလို့ လင်းတထောင်
လင်းတ မမိပေါင် ။
အမြီးထောင်တဲ့ ဒီကမောင်း
မိတယ် ရွှေဥဒေါင်းကိုလေး ။

Title: ငှက်မိတ်ဆွေများ (၁)
By: မင်းသုဝဏ်
ဆက်ရက် ကျွဲကျောင်း ဗျိုင်း ကျွဲကျောင်း
ငှက်တော်ကလဲ ကျွဲကိုကျောင်း ။
ကျွဲကျောင်းရင်းနဲ့ အစာရှာ
ပိုးကောင် မွှားကောင်ပါ ။
တို့လယ် တို့ယာ မိတ်ဆွေများ
သူတို့ မဟုတ်လား ။
သူတို့ နားဖို့ သစ်ပင်တွေ
ပျိုးပါ စိုက်ပါလေ ။
သူတို့ နေတော့ တို့လယ်ကွင်း
ရန်သူအဖျက် ကင်းမယ်လေး ။

Title: ပူ ပူ ကွာ ကွာ
By: မင်းသုဝဏ်
ဟိုဝါးရုံက ပူ ပူ ပူ
သည်ဝါးရုံက ပူ ပူ ပူ ။
ပူပူချင်းဆက် ရေကန်ပျက်
ဘုတ်ကြီး နီညိုနက် ။
ရေကြက်မက ကွာ ကွာ ကွာ
ရေစပ်ဆီက ကွာ ကွာ ကွာ ။
ပူ ပူ ကွာ ကွာ ရေကန်ပျက်
သူတို့ နှစ်ဦး ရန်ဖြစ်လျက်
နေ့တိုင်း တကျက်ကျက် ။

Title: ပန်းထိမ်ဖိုငှက်
By: မင်းသုဝဏ်
နဖူး နီရဲ နှုတ်သီးမည်း(မဲ)
သစ်ခေါင်းထဲက ပြူထွက်လာ ။
အတောင် ကိုယ်မွေး စိမ်းဝါသွေး
နီနီတွေးတွေး ခြေထောက် ပါ
တုံ တုံ တုံ တုံ တစ်နေ့လုံး
နေပူတုန်းလည်း တူခေါက်တာ ။
ဘာငှက်လည်းကွယ် သိရင်ပြောကြ
သရက်တောက သတ္တဝါ ။
သိပါတယ်ကွယ် တို့ခြံဝိုင်းက
သရက်ကိုင်းမှာ တစ်ကောင်ပါ ။
ငှက်ပန်းထိမ်ဖို သူ့သံကြားက
တို့များအိပ်ငိုက် မိတော့တာ ။
ငှက်ပါ ငှက်ပါ ။

Title: ခေါက်ရှာငှက်
By: မင်းသုဝဏ်
ပန်းပြောက်ဝတ်လုံ ကိုယ်လုံးခြုံ
ဗုံတောင်သမား ငှက်မင်းသား
ခြေနဲ့ကုပ်လို့ နှုတ်နဲ့စား
စကားရှေးက ဝှက်ကြတယ်
သိရင် ပြောပါကွယ် ။
နီ နက် ဝါ ရွှေ ရောင်စုံဝေ
ခြေနဲ့ကုပ်လျက် သစ်ပင်တက်
ချွန်နှုတ်သီးနဲ့ တီးခေါက်နှက်
ပိုးထွက်လာတော့ သူစားတယ်
ခေါက်ရှာငှက်ပါကွယ် ။
ခေါက်ရှာ ပျံတော့ ဘယ်လိုပျံ
နိမ့်တုံ မြင့်တုံ ပျံ ။
လောကဓံနဲ့ တူသဘော
လူကြီးသူမ ပြောတယ်လေး ။

Title: ငှက်ခါး
By: မင်းသုဝဏ်
ဖေဖေရယ် မေမေရယ်
သားသား မြင်ခဲ့တယ်
ဘကြီးတို့ လယ် ထိမ်ပင်ကိုင်း
ငှက်ကြီး ပြာမှိုင်းမှိုင်း ။
ဘာငှက်လဲကွယ် သားသားရယ်
ပြောစမ်းပါဦးကွယ်
ဘကြီးတို့ လယ် ထိမ်ပင်ကိုင်း
ငှက်ကြီး ပြာမှိုင်းမှိုင်း ။
ခေါင်းကြီး ကိုယ်ကြီး အမြီးတို
ငှက်ကြီး ပြာညိုညို
စာကို မြင်လို့ ပါလေလား
ပျံဆင်း ထိုးကာ သွား ။
သိပ်လှတာပဲ သူ့အတောင်
ပြာရင့် ပြာနုရောင်
ဖဲစောင် ပိုးစောင် မသာဘူး
နေရောင်ထဲမှာ မြူး ။
ဪ သည်ငှက်လား သားသားရယ်
ငှက်ခါးခေါ်ပါတယ်
တို့လယ်ထဲက လယ်ဖျက်ပိုး
သူစားချင်လို့ ထိုး ။

Title: ပျံလွှား နှင့် မိုးစာ
By: မင်းသုဝဏ်
ပျံလို့ ဝဲလို့ ထိုးသုတ်ကာ
ငှက်ပျံလွှားနဲ့ ငှက်မိုးစာ
မိုးစာ ဘယ်သင်း လွှားဘယ်သင်း
သိရင် ပြောပါ သူငယ်ချင်း ။
ကြေးနန်းကြိုးမှာ တန်းလို့နား
ဘယ်ကြည့် ညာကြည့် ငှက်ပျံလွှား
မနားပျံနေ မြေမသက်
ထန်းပင်ပေါ်က မိုးစာငှက်
နှစ်ကောင်စလုံး ညိုညက်ညက်
ပျံတုန်း လွှားတုန်း သိဖို့ခက်
မိုးပေါ် ညီနောင် ငှက် ။

Title: ကိုဇီးကွက်
By: မင်းသုဝဏ်
နေ့ခါ အိပ်လို့ ညခါ ထွက်
သစ်ခေါင်းထဲက ကိုဇီးကွက် ။
သူ့မျက်စိက ရှေ့ကို မျှော်
ပြုပြူးပြဲပြဲ စိန်းစိန်းနော် ။
မော်လိုက် ငုံလိုက် ဦးညွှတ်လိုက်
သုကြည့်ပုံက စူးစူးစိုက် ။
ညဉ့်မှောင်မိုက်မှာ ကြွက်ကိုရှာ
ဖားငယ် သားငယ် ပိုးမွှားပါ ။
လသာသာမှာ ဆူညံလျက်
ဇီးကွက် ဇီးကွက် ဇီးဇီးကွက်
မျက်ပြဲဇီးကွက် ကိုဇီးကွက် ။

Title: စာဘူးတောင်းနှင့် တီတီတွတ်
By: မင်းသုဝဏ်
တီတီတွတ်တွတ် အကြံချွတ်
မိုးစွတ် ရေစွတ် နေရတယ် ။
စာဘလောင်းသောင်း အကြံကောင်း
အိမ်ကောင်း ရာကောင်း နေရတယ် ။
ရှေးလူကြီးများ သည်စကား
ပြောကြားခဲ့တယ် မှတ်ဖို့ကွယ် ။
တစ်ဆင့်တိုးပွား သည်စကား
တို့များဆင်ခြင် သင့်ပါတယ် ။
တီတီတွတ်ငှက် တို့လယ်ကွက်
မြေကိုယက်လို့ သိုက်လုပ်တယ် ။
စာဘလောင်းသောင်း သစ်ပင်ကောင်း
ဘူးတောင်းလေးလို သိုက်ဆောက်တယ် ။
တီတီတွတ်က ပိုးကောင်စား
လယ်သမားကို ကူညီတယ် ။
စာဘူးတောင်းက စပါးစား
လယ်သမားကို နှောင့်ယှက်တယ် ။
အဲဒါပါပဲ သူငယ်ချင်း
တို့စဉ်းစားလို့ ရပါတယ် ။
မှတ်ကွယ် မှတ်ကွယ် ။

Title: ပုစဉ်းထိုး
By: မင်းသုဝဏ်
ရွှေရောင် တစ်ချက် မြတစ်ချက်
ရောင်စုံ ပြေးလို့ နေထဲ လက် ။
ဟိုငှက်ကလေး ထိုးပျံလာ
မြီးတံ နှစ်ချောင်း နောက်ကပါ ။
သစ်ကိုင်းခြောက်မှာ လာလို့နား
သိရင် ပြောပါလား ။
နှုတ်သီး ချွန်နက် မြီးတံမည်း(မဲ)
မျက်စိ နှစ်လုံး နီတောက်ရဲ ။
ကန်သင်းရိုးထဲ တွင်းခေါင်းမှာ
လေး၊ ငါး၊ ခြောက်လုံး သူ ဥပါ ။
သူ႕တဲ့ခါ ကြည့်ပါဗျား
ပုစဉ်း ထိုးစား ပျား ထိုးစား
သူ့မည် ပေါ်ပလား ။

Title: ဘီးတောင်ပို
By: မင်းသုဝဏ်
ဦးစွန်းယပ်တောင် နီညိုရောင်
အတောင်နက်ကျား ငှက်မင်းသား
မြေကိုပေါက်လို့ စာကောက်စား
ဖြေပါ သိသလား။
ဦးစွန်းယပ်တောင် နီညိုရောင်
ဘီးတောင်ပိုကွယ့် တောင်ဘီစူး
ရေချိုးချင်တော့ ဖုတ်မှာလူး
ငှက်လှ ငှက်ဆန်းထူး ။

Title: သပိတ်လွယ်
By: မင်းသုဝဏ်
အမေ အမေ သစ်ငုတ်နား
သပိတ်လွယ်လေး ပျောက်လို့သွား ။
ဘယ်သွားသလဲ လိုက်လို့ရှာ
သမီးတို့ဖြင့် မတွေ့ပါ ။
သည်နေရာမှာ မနက်က
သူ တေးဆိုလို့ အမြီး က ။
အမြီး ကပြီး ချုံရိပ်မှာ
ခုန်ဆွ ခုန်ဆွ အစာ ရှာ ။
အစာရှာပြီး သစ်ငုတ်နား
သပိတ်လွယ်လေး ပျောက်လို့သွား ။
အမေပြောမယ် သမီးရယ်
သစ်ခေါင်းထဲမှာ ရှိပါတယ် ။
သစ်ခေါင်းလယ်က အော်သံကြား
ငှက်ကလေးတွေ အစာ စား ။
ငှက်သားလေးတွေ စားစရာ
ငှက်ဖို ငှက်မ အစာရှာ ။
အစာရှာပြီး သစ်ခေါင်းတွင်း
ငှက်ဖို ငှက်မ တိတ်တိတ်ဆင်း ။
တိတ်တိတ်ဆင်းလို့ မတွေ့တာ
ကိုယ်ရောင်ပျောက်လို့ မဟုတ်ပါ ။
နေဝင်ခါတော့ နေဝင်တေး
သစ်ငုတ်ပေါ်မှာ ဆိုလိမ့်လေး
ချိုချိုသာသာ တအေးအေး ။

Title: ငှက်ကြီးဝန်ပို (၁)
By: မင်းသုဝဏ်
ငှက်ကြီးရယ် ဆို
ဝန်ပိုရဲ့ သား
လက်ပံပင် မိခင် သိပ်တယ်
အိပ်ပါတော့လား ။
ဟား ဟား ဟား ။
မေမေဆိုလို့ မီးမီးကြား ။
ဟိုတစ်နေ့က ပျော်ပွဲစား
အင်းကြီးထဲကို မီးမီး သွား ။
ဒိုက်ပုံနားက ရေကန်လယ်
ရေဖောင်မျှောလို့ နေပါတယ် ။
ရေကန်လယ်မှာ ငှက်တန်းကြီး
အတောင်ခတ်လို့ ရေကို တီး ။
ရေကို တီးလို့ ငါးခြောက်ကာ
ငါးတွေ ရေတိမ် ရောက်သောခါ
အိတ်ပါ နှုတ်သီး သိမ်းယူခပ်
ငါးတွေ ပါလာ တဖျပ်ဖျပ်
ငှက်ကြီးဝန်ပို သူ့အတတ်
မီးမီး မြင်လို့ မှတ်လိုက်လေး ။

Title: ရွှေပြည်စိုး
By: မင်းသုဝဏ်
သစ်ပင်ထိပ်ဖျား ရွက်အုပ်ကြား
ကိုယ် မမြင်ရ အသံကြား ။
ကြားတဲ့အသံ လေချွန်သံ
ဆင့်ကာ ဆင့်ကာ ကြားရပြန် ။
လေချွန်သံမျိုး ချွန်သံမျိုး
သိချင် နားထောင် ရွှေပြည်စိုး ။
ရွှေပြည်စိုး ရွှေပြည်စိုး
ရွက်အုပ်ကြားက ရွှေပြည်စိုး ။
ရွှေပြည်စိုးလေး မိုးပေါ်ပျံ
ပတ်ချာလှည့်လို့ ဆင်းလာဟန်
အင်ကညင်သီး ပုံသဏ္ဌာန် ။
တောင်ပံကားကား မွေးဖွားဖွား
ဂွမ်းစုလေလား ငှက်လေလား
ရွှေပြည်စိုးလေး အဆန်းသား
ကိုယ့်မည် ကိုယ်ဖော် ငှက်တစ်ပါး ။

Title: တစ္ဆေလေလား ငှက်လေလား
By: မင်းသုဝဏ်
ရွာအရှေ့က ညောင်ပင်ကြီး
ပန်းမပွင့်ဘဲ ညောင်သီး သီး ။
ညောင်သီး သီးတော့ တလှုပ်လှုပ်
ဟိုကိုင်း လှုပ်လှုပ် သည်ကိုင်း လှုပ် ။
တစ္ဆေလှုပ်လား ငှက်လှုပ်လား
နင် ဘာသီး စား ညောင်သီး စား ။
ဝါးခနဲ ခြောက် ခဲနဲ့ ပေါက်
ရွက်စိမ်းကြားမှာ ကိုယ်ရောင် ပျောက် ။
ကိုယ်ရောင်ပျောက်များ ပျံထွက်သွား
အတောင်စိမ်းနှင့် ငှက်စိမ်းများ ။
တစ္ဆေ ထင်မှား ငှက် ထင်မှား
ငူတွေ မဟုတ်လား ။

Title: ဘူးဘူးအော်တဲ့ငှက်
By: မင်းသုဝဏ်
ခလောက်သံလဲ မကြားရ
နွားလဲ မမြင်ရ ။
မမြင်ရလဲ နွားလို အော်
ဘူးဘူး ဘူးဘူး အော် ။
ညောင်ပင်ပေါ်က အော်တာလား
ဝါးရုံပေါ်က လား ။
စမ်းချောင်းနားက အော်ပြန်ပြီ
ဘူးဘူး အော်ပြန်ပြီ ။
ကျတ်တွင်းဆီက အော်နေကြ
ဘူးဘူး အော်နေကြ ။
ပြောပြစမ်းပါ ဘကြီးညို
ဘူးဘူးအကြောင်းကို ။
အိုသည်လိုလား ငါ့တူများ
အော်တာ ငှက်ငနွား ။
မမြင်ဘူးလား ဟောဟိုမှာ
သူတို့ ပျံလို့လာ ။
ညောင်ပင်ပေါ်မှာ ညောင်သီးစား
အဲဒါ ငှက်ငနွား ။
စမ်းချောင်းရေကို သောက်ဖို့သွား
အဲဒါ ငှက်ငနွား ။
ကျတ်တွင်းမြေကို စားဖို့သွား
အဲဒါ ငှက်ငနွား ။
ဘူးဘူး အော်ကာ ဟိုမှာနား
အဲဒါ ငှက်ငနွား ။

Title: ပိုင်းကြီးပတ်ပတ် ဗွတ်ကလုံ
By: မင်းသုဝဏ်
အမောက်လေးနဲ့ ဗွတ်ကလုံ
ပါးနီလေးနဲ့ ဗွတ်ကလုံ ။
ဗွတ်ကလုံ ဟိုချုံပုတ်
အသိုက်ကလေး ခွက်ခွက်လုပ် ။
ခွက်ခွက် လုပ်တဲ့ အသိုက်မှာ
ပန်းရောင် ဥလေး သုံးလုံးပါ ။
ဥပေါက်တဲ့ခါ ငှက်ငယ်များ
အမောက် ပါးနီ ပါပြီးသား ။
ချုံကြားထဲမှာ အသိုက်ငယ်
သူတို့လဲပဲ လုပ်ဦးမယ် ။
အသိုက်ငယ်မှာ ဥသုံးလုံး
အမောက် ပါးနီ ဖြစ်လိမ့်ဦး ။
မဆုံးပါဘူး ဗွတ်ကလုံ
အမောက် ပါးနီ ဗွတ်ကလုံ ။
ဗွတ်ကလုံ ဟိုချုံဘေး
ခွက်ငယ် အသိုက် လုပ်မယ်လေး ။

Title: စင်ရော်ငှက်ကလေး ဘယ်ကလာ
By: မင်းသုဝဏ်
ရန်ကုန်မြစ်က ငွေစင်ရော်
တို့နောက် လိုက်လို့ ဂက် ဂက် အော် ။
စင်ရော် ဘယ်ကလာသလဲ
လေဟုန် စီးလို့ ပျံကာဝဲ ။
ပင်လယ်ထဲက လာသလား
ကွင်းပြင်ထဲက လာသလား ။
တို့လာလမ်းကို ပြောရရင်
တိဗက်ကုန်းမြင့် အိုင်ကပင် ။
ဆောင်းဝင်သောခါ တို့အများ
ချင်းတွင်း ဧရာမြစ်အဖျား ။
ကျော်လွှားပျံပြီး အောက်အကြေ
တို့ စုဝေးလို့ စုန်တယ်လေ ။
အောက်အကြေမှာ ရာသီနွေး
လူတွေကလည်း အစာကျွေး
နွေဦးပေါက်မှ ပြန်မယ်လေး
တို့ရပ် တို့ရွာ ဟိုအဝေး ။

Title: တွင်းတူးနေတဲ့ ရေလုပ်သား
By: မင်းသုဝဏ်
ဘကြီး ဘကြီး ပြောစမ်းပါ
ဟိုကမ်းပါးက တွင်းတွေဟာ
ကြွက်တူးတာလား မြွေတွင်းလား
ကမ်းပါးစောက်မှာ လွန်မြင့်မား ။
သွားဖို့မလွယ် တက်မလွယ်
ခက်ခက်ခဲခဲ တူးတတ်တယ် ။
ဘယ်လိုကြွက်တုံး ဘယ်မြွေတုံး
ဘကြီးသိရင် ပြောပါဦး ။
ကြွက်လဲ မတူး မြွေမတူး
သည်တွင်းတွေကို ငှက်တွေတူး ။
တွင်းတွေတူးတဲ့ ငှက်တွေဟာ
ဘယ်လိုငှက်တွေ များလဲဗျာ ။
စိမ်းပြာရောင်နဲ့ နှုတ်သီးရဲ
ကျူပင်ပေါ်က ငှက်ပါပဲ ။
ဟိုတွင်းထဲမှာ တစ်ကောင်ပါ
ပြုလို့ ထွက်လို့ လာပြီကွာ ။
ကျူပင်ပေါ်မှာ သူတို့နား
ငါးကိုမြင်ရင် ထိုးသုတ်စား
တွင်းကိုတူးတဲ့ ရေလုပ်သား
တိန်ညင်းခေါ်တယ်ဗျာ ။

Title: စွေ့
By: မင်းသုဝဏ်
ယာခရိုးက ဆူဆူ ညံ
ညီအစ်မတွေ ရန်ဖြစ်သံ ။
ရန်ဖြစ်သံနဲ့ တူသလား
စွေ့ငှက်လေးတွေ စကားများ ။
ရွက်ကြွေကြားမှာ မွှေနှောက်ကာ
ပိုးကောင်မွှားကောင် သူတို့ ရှာ ။
သူတို့ကိုယ်ဟာ ညစ်စုတ်စုတ်
အမွေးအတောင် ပွေလို့ ရှုပ် ။
အမြီးလှုပ်ရင် ပြုတ်ကျမှာ
စိုးရိမ်ပူပန် ဖြစ်မိပါ ။
တို့ယာတောက မိတ်ဆွေများ
ပိုးကောင် မွှားကောင် သူတို့စား
တို့ရန်သူကို ဖယ်လို့ရှား ။

Title: ဆောင်းခိုဧည့်သည် ငှက်ကလေး
By: မင်းသုဝဏ်
အပြေး ကောင်းတဲ့ မြီးညှောင့်ကောင်
စာကလေးထက် မကြီးပေါင် ။
ရေကန်ပေါင်မှာ စိန်ပြေးတမ်း
ပိုးကောင်တွေနဲ့ ခွန်အားစမ်း ။
ပိုးကောင် ဖမ်းဖို့ သူရောက်လာ
ဆောင်းဦး ပေါက်တဲ့ ချိန်အခါ ။
သူ လာခဲ့ရာ ခရီးကား
မိုင်ပေါင်း ထောင်ကျော် အလွန်များ ။
ဟို မြောက်ဖျားက နှင်းတောင်တွေ
သူ ဖြတ်ကျော်လို့ လာခဲ့ပေ ။
ခါနွေဆန်းတော့ ပြန်လိမ့်ဦး
ဧည့်သည် ဆောင်းခိုငှက်တို့ထုံး ။
မိုးဆုံး ဆောင်းဝင် ပြန်ခါဝယ်
သူ ပြန်ပြီးတော့ လာဦးမယ် ။
အံ့ဖွယ်ကောင်းတဲ့ ငှက်ကလေး
အမြီး လှုပ်လို့ စိန်ခေါ်ပြေး ။
တို့များ ရွာက ရေကန်ဘေး ။

Title: ခြံထဲက စာဝတီ
By: မင်းသုဝဏ်
ကံ့ကော်ပင်ရဲ့ ဟိုထိပ်ဖျား
ကျိကျိကျက်ကျက် အော်သံကြား ။
ကျွန်တော် သွားလို့ ကြည့်လိုက်ရာ
ငှက်သိုက်လုံးကြီး မြင်ရပါ ။
ငှက်သိုက်ထဲမှာ ငှက်ငယ်လေး
ငှက်မကြီးက အစာကျွေး ။
ငှက်ငယ်လေးတွေ ဘယ်နှစ်ကောင်
ကျွန်တော် အောက်က သိနိုင်ပေါင် ။
သိနိုင်အောင်လို့ သစ်ပင် တက်
ငှက်မကြီးက ဝေးပျံထွက် ။
ရွက်အုပ်ကြားက ချောင်းကြည့်ရာ
လေး၊ ငါး၊ ခြောက်ကောင် တွေ့ရပါ ။
အသိုက်ဘေးမှာ အပေါက်ရှိ
ငှက်ငယ်လေးတွေ ပြုစိစိ ။
မသိပါဘူး ဘာငှက်ရယ်
ဘကြီးထူးကို သွားမေးတယ် ။
တို့လယ်ထဲမှာ တစ်အုပ်ကြီး
တို့များခေါ်တယ် စာဝတီး ။
ဘကြီးတို့အိမ် ခြံထဲမှာ
သူတို့ အသိုက် တစ်ခုပါ ။
တစ်နှစ် နှစ်ခါ အကောင်ပေါက်
အသိုက် အသစ် ဆောက် ။

Title: ရွှေခါညို
By: မင်းသုဝဏ်
ရိုးပြတ်တောကတွန်သံ ကြား
တက်တက်တူ ခါး ခါး ။
မြေပဲခင်းက တွန်သံ ကြား
တက်တက်တူ ခါး ခါး ။
လင်းအားကြီးက စလို့တွန်
မိုးကိုမျှော်လို့ တအားတွန် ။
တွန်ရင်း တွန်ရင်း မြေမှာကောက်
စပါးစေ့ ကောက် ပဲစေ့ ကောက် ။
အမွေး ပြောက်ကျား အမြီး တို
ရိုးပြတ်တောမှာ အရိပ် ခို ။
လူကို မြင်တော့ ဟိုအဝေး
မြီးထောင် ခေါင်းစိုက် တအား ပြေး
ရွှေခါညိုလေး ခါညိုလေး
ပြေးပါ ပြေးပါ ဟေး ။

Title: လုမ္ဗိနီ အင်ကြင်းမြိုင် သို့
By: မင်းသုဝဏ်
ခက်ချင်းယှက်လို့ ပင်ချင်းဆိုင်
ရှေးက အင်ကြင်းမြိုင် ။
ပန်းတွေလှိုင်လို့ ငှက်တွေမြူး
ဥဒေါင်း တွန်သံကျူး ။
အင်ကြင်းခူးဖို့ မယ်တော်ပြင်
လောင်းတော် ဖွားသန့်စင် ။
လောကတစ်ခွင် ကြည်ရွှင်လန်း
လူလေး မျှော်ရှုမှန်း ။

Title: ကြိုးကြာငှက်
By: မင်းသုဝဏ်
ကြိုးကြာငှက်ကြီး လည်တံရှည်
ကမ်းနားစပ်မှာ ရပ်လို့နေ ။
ရေတက်ရေကျ သူမအား
ဝန်တင်ဝန်ချ အလုပ်များ ။

Title: ဗွတ်ကလုံ
By: မင်းသုဝဏ်
သစ်ပင်ပေါ်က တေးသံစုံ
ပါးနီလေးနှင့် ဗွတ်ကလုံ ။
ဟိုခုန်သည်ခုန် သစ်ခက်ကြား
ကောင်းနိုးရာရာ သူရှာစား ။
တို့အိမ်နားက ခြံထဲမှာ
သူ့အသိုက်ကို တွေ့ရပါ ။
အသိုက်ထဲမှာ စုတရုံး
ပန်းရောင်နီပြောက် ဥလေးလုံး ။
ဥလေးလုံးက ပေါက်သောခါ
သူတို့ တေးသံ ကြားရမှာ ။
ပေါက်ပါ ကြီးပါ ငှက်ငယ်များ
ငါတို့တစ်တွေ မျှော်စောင့်စား ။

Title: သီချင်းသည်လေး ဘီလုံးငှက်
By: မင်းသုဝဏ်
လယ်ကွင်းအထက် မိုးကောင်းကင်
သံစုံကြားရ ဟင်းလင်းပြင် ။
လှမ်းမြင်ရသည် အမည်းစက်
သီချင်းသည်လေး ဘီလုံးငှက် ။
လေဘက်ခေါင်းလှည့် ဦးတိုက်ကာ
ချိုသာတေးများ သီဆိုပါ ။
လယ်ယာထဲက သားမယား
ဖျော်ဖြေရအောင် ဆိုသလား ။
လယ်ယာလုပ်သား လူအများ
ပျော်ရွှင်ရအောင် ဆိုသလား ။
အို ဘီလုံးငှက် တောင်ပံကား
တို့များ သိချင်ပါသည်ဗျာ ။
တို့များ သိအောင် ပြောပါလား ။
အို ဘီလုံးငှက် တောင်ပံကား။

Title: ချိုးလည်ပြောက်
By: မင်းသုဝဏ်
တကူကူးကူး တကူကူး
လည်ပြောက်မောင်နှံ ရွှင်ပျော်မြူး ။
လယ်ဦးထိပ်က ကတွတ်ပေါက်
သူတို့ ဆင်းလို့ ရေကိုသောက် ။
ရေသောက်ပြီးတော့ ကောက်ပြတ်ကြား
ဟိုရှာသည်ရှာ အစာစား ။
ချိုးငယ်လည်ပြောက် လင်မယား ။
အတွဲမဖြုတ် ရှေ့နောက်သွား ။
အားရစရာ ပါကလား။
ကူကူး ကူးကူး ကူသံကြား ။

Title: ခါငှက်
By: မင်းသုဝဏ်
တက်တက်တူ ခါး ခါး
ချုံပုတ်ထဲက အသံကြား ။
ကြားပြီးခဏ မကြာပါ
ပဲခင်းထဲမှာ မြင်ရပါ ။
ညိုညိုပြာပြာ အပြောက်ပြောက်
သူ့ကိုယ်မွေးက ခပ်ခြောက်ခြောက် ။
မိုးမသောက်ခင် ရောင်နီပေါ်
စကတည်းက သူဟစ်အော် ။
သူ့အော်သံက တခါးခါး
သို့ပေမဲ့လဲ အချိုစား ။
ငါတို့ ခြေသံ သူတို့ကြား
ဝုန်းဆို ထကာ တောင်ပံကား
အဝေးဆီကို ပျံလို့သွား ။
ခါငှက်ကလေး ပြောက်ကျားကျား ။

Title: လယ်ကွင်းစပ်ကစာဝတီ
By: မင်းသုဝဏ်
စာခြောက်ရုပ်ကြီး ဟိုလယ်ပြင်
မိုးတိုးမတ်တတ် ငါတို့ မြင် ။
ကောက်ပင်ဝါဝင်း စာဝတီး
မကျနိုင်အောင် သူ ကာဆီး ။
ကာဆီးပေမယ့် ဝေးဝေးမှာ
စာတစ်အုပ်ကြီး ကျနေပါ ။
စာဝါဘုန်းကြီး တွေများလား
သိလျှင်ပြောကြ စမ်းပါဗျား ။
ရွာစပ်နားက ထန်းပင်မှာ
တိုးလို့တွဲလဲ မြင်ရပါ ။
ဟိုစာဘူးတောင်း အစုက
ဒီစာအုပ်ကြီး ပျံဆင်းကျ ။
လယ်ကွက်ထဲက ခူကောင်တွေ
သူတို့ တိုးဝှေ့ လိုက်ရှာဖွေ ။
ခုတွေ သူတို့ ဖမ်းလို့စား
ရောဂါကင်းသည် တို့စပါး ။
သူတို့ ကျေးဇူး များမှများ ။

Title: ဆောင်းကြိုငှက်
By: မင်းသုဝဏ်
ကျစ်ကျစ် ကျစ်ကျစ် ဟိုချုံးထက်
အော်မြည်နေသည် ကောက်လျင်ငှက် ။
မိုးသက်ကုန်ကာ ဆောင်းဦးပေါက်
ဟိုအထက်က သူ လာရောက် ။
အအေးကြောက်လို့ ဒို့ဆီလာ
သူ့သံကြားတော့ ဒို့သိပါ ။
မကြာခင်ပင် မီးလှုံရ
ဂွမ်းစောင်ခြုံကာ အိပ်မည်ပေါ့ ။
ဟောဗျာ့ ဟိုမှာ သံကြိုးပေါ်
ကျစ်ကျစ် ကျစ်ကျစ် သူ ဟစ်အော် ။
အော်ရာက ဆင်း ဟိုလယ်ကွင်း
နှံကောင် လိပ်ပြာ ချန်မခြွင်း ။
အတင်း ဖမ်းလို့ သူ စားမျိုး
ကြောက်ဖွယ်ကောင်းတဲ့ ငှက်ညိုညို ။
ဆောင်းခိုပြီးတော့ ဟို မြောက်ဘက်
သူပြန်သွားမည် မှန်မပျက် ။
ဆောင်းကြိုလာသည့် ကောက်လျင်ငှက် ။
ခရီးသည်ကြီး ကောက်လျင်ငှက် ။

Title: တို့ကောင်းမှုနှင့် တူထုသံ
By: မင်းသုဝဏ်
မနက်စောစော တုံးခေါက်တော့
ပန်းထိမ်ဖိုငှက် တူထုပေါ့ ။
တူထုသံနှင့် တို့ နိုးလာ
ကြေးစည်သံလည်း ကြားရပါ ။
ကြေးစည်သံမှာ ဆွမ်းတော်ဗျို့
ယှဉ်တွဲအတူ ပေါ်လာလို့ ။
ငါတို့ရွာက အဒေါ်များ
ဆွမ်းတော်လောင်းရန် ထွက်ခွာသွား ။
ဂုတ်ကျားကလည်း အော်ဟောင်ကာ
ဆွမ်းတော်ခံကို ကြိုဆိုပါ ။
ထိုအခါမှာ ကျောင်းသားစု
ဝေဝေဟု ကြေးစည်ထု ။
ဪ ဪ သာဓု ဪသာဓု ။
ငှက်ငယ်ကလည်း ယှဉ်ပြိုင်တု ။
တုန် တုန်တုန်ဟု အတွင်ထု ။
တို့ရွာကောင်းမှု တို့ကောင်းမှု ။

Title: ကျွဲကျောင်းဗျိုင်း
By: မင်းသုဝဏ်
နှုတ်သီးဝါဝါ ခြေတံနက်
ကျွဲကျောကုန်းပေါ် သူ ပျံတက် ။
ကျွဲထက် ကျက်စား အကောင်များ
သူ လိုက်ရှာကာ ဖမ်းလို့စား
မျှော့နှင့်မွှားများ နည်းလို့သွား ။
သွေးစုပ်ကောင်များ နည်းသွားရာ
ကျွဲကြီး ဒုက္ခ ငြိမ်းအေးပါ ။
အဲသည်ငှက်ဟာ ဘာငှက်လဲ ။
ကျွဲကျောင်းဗျိုင်းငှက် ခြေတံမဲ ။
အဲသည်ကျွဲကြီး နင်းလို့သွား
ရွှံ့တွေဗွက်တွေ မြက်တွေကြား
ပိုးမွှား နှံပေါင် ဖားလောင်းကောင်
ထိုးဆိတ်ဖမ်းကာ စားရအောင်
ကျွဲခြေထောက်ကို သူ မရှောင်
တောင်တောင် မြောက်မြောက် ရှေ့ရှေ့နောက်
သူလိုက်နေသည် တကောက်ကောက် ။
ကျွဲကျောင်းဗျိုင်းငှက် ငေါက်တောက်တောက် ။

Title: ငှက်မိတ်ဆွေများ (၂)
By: မင်းသုဝဏ်
ဆက်ရက်ငှက်က ခြေ လှမ်းလျှောက်
စာကလေးက ခုန် ပေါက်ပေါက် ။
အစာကောက်ကြ ခြံထဲမှာ
သူတို့ ဘယ်က လာကြပါ ။
စာကလေးဟာ တံစက်မြိတ်
ဆက်ရက်ငှက်က အုန်းပင်ထိပ် ။
ဆာမွတ်သိပ်လို့ ဆင်းခဲ့တော့
တို့ခြံထဲမှာ တွေ့ကြပေါ့ ။
တို့ ဆော့ကစားကြသောခါ
သူတို့ဝေးက ရှောင်ကြပါ ။
သနားစရာပါတကား
တို့ ဖယ်ပေးကြပါစို့လား ။

Title: တို့လယ်ကွင်းက တေးချင်းသံ
By: မင်းသုဝဏ်
မနက်စောစော အိုးလေး ကူ
အိပ်ရာထဖို့ သူ ဆွဲထူ ။
သူ ဆွဲထူလို့ အိပ်ရာထ
ချိုးကလေးလည်း ခြံထဲကျ ။
ခြံထဲကျတဲ့ ချိုးလည်ပြောက်
ဟိုလျှောက် သည်လျှောက် အစာတောက် ။
လူကိုမကြောက် သူ ယဉ်ပါး
ခြံထဲ လယ်ထဲ သူ ရှာစား ။
ရိုးပြတ်ကြားက စပါးစေ့
သူရှာကောက်စား တရွေ့ရွေ့ ။
သို့ ရွေ့ရင်းပင် ကူနေရှာ
ခလောက်သံနှင့် အတူပါ ။
လယ်တောထဲမှာ သူ့ ချိုတေး
ကြားလို့မငြီး လွန်ယဉ်ကျေး ။
လယ်သမားရဲ့ သက်ရှည်ဆေး ။
တကူကူးလေး ကူကူးလေး ။

Title: ဒေါပုံဝက ငွေစင်ရော်
By: မင်းသုဝဏ်
လှည့်လျက် ပတ်လျက် ပျံကာဝဲ
ဟိုစင်ရော်ငှက် ဖြူညိုမွဲ ။
ဝဲရင်းပျံရင်း လုကြပါ
တို့ပစ်ကျွေးတဲ့ စားအစာ ။
ရေမှာ မကျ ခင်ကလေး
ဟိုတစ်ကောင်က ဖမ်းယူပြေး ။
ဆောင်းအေးရာသီ လွတ်လေအောင်
မြောက်ဘက်စွန်းက နှင်းဖွေးတောင်
ရှောင်ကာ သူတို့ ပျံကာဆင်း
ဧရာမြစ်ဝ လတာတွင်း ။
သင်္ဘောလမ်းပြ ငွေစင်ရော်
မောခါ နားရ လတာပေါ် ။
ခေါ်ပါတယ်ကွ ရော့ ဖမ်းပါ
ပေါင်မုန့်ညိုလေး သည်တစ်စ ။
တို့ ခေါ်သောခါ ထိုခဏ
စားဖွယ်ရာမို့ သူပြန်ထ ။
ပျံကာဝဲကာ မနားရ
ဧရာမြစ်မ ဒေါပုံဝ ။
ငွေစင်ရော်လေး ညိုမြမြ ။

Title: တကူကူးကူး
By: မင်းသုဝဏ်
ချိုး ဘယ်နှစ်မျိုး ရှိပါတယ်
ချိုးငှက်ခြောက်မျိုး ကြားဖူးတယ် ။
ဘာချိုး ဘာချိုးတွေလဲကွယ်
ချိုးလည်ပြောက်နဲ့ ချိုးလင်းပြာ
ချိုးနီတာနဲ့ ချိုးစိမ်းပါ
ချိုးခရလဲ ပါသေးတာ
ချိုးပိန်တူးက နောက်ဆုံးမှာ ။
အဲဒါတွေကို ကြားဖူးတယ်
ချိုးငှက် ခြောက်မျိုးလို့ပဲကွယ် ။
သူတို့ဘယ်မှာ ကျက်စားတယ်
တချို့ တောမှာ ကျက်စားတယ်
တချို့ ကွင်းမှာ ကျက်စားတယ် ။
တချို့ကတော့ မြို့ရွာဝယ်
ယဉ်ယဉ်ပါးပါး ကျက်စားတယ် ။
တို့ခြံထဲမယ် ချိုးလည်ပြောက်
နေ့တိုင်း အစာလာလို့ကောက် ။
ကူကူးကူကာ လူမကြောက် ။
အင်တုံထဲက ရေကိုသောက်
ငါတို့မိတ်ဆွေ ချိုးလည်ပြောက် ။

Title: အောက်ချင်းငှက်
By: မင်းသုဝဏ်
သစ်တောထဲမှာ အုပ်ဖွဲ့လျက်
ဆူညံ ဆူညံ အောက်ချင်းငှက် ။
နှုတ်သီးထက်က အမောက်ဟာ
အသားမဟုတ် အရိုးပါ ။
လေမှာပျံတော့ လေဟုန်စီး
မြေပေါ်ကျတော့ ခုန်ဆွကြီး ။
သူကြိုက်တာက သဖန်းသီး ။
လွန်ထူးဆန်းတဲ့ သူ့နှုတ်သီး ။

Title: ဘုတ်ငှက်
By: မင်းသုဝဏ်
ပူ ပူ ပူ ပူ ကြားပါရ
နေမထွက်ခင် ကတည်းက ။
ကိုင်းတောအစ ပိစပ်ချုံ
သူ့ အော်ဟန်က အသံစုံ ။
သူ့ ရုပ်ပုံက နီညိုမည်း
ကျီးကန်း မြီးရှည် ကြီးလိုပဲ ။
ချုံထဲ ချုံအောက် ပုတ်သင်ညို
ပက်ကျိ မြွေ ဖားတွေ့ရာကို ။
ကောက်ကာ စားမျို လုပ်နေကျ
ဘုတ်ငှက်ကြီးရဲ့ သဘာဝ ။
ချုံကြို ချုံကြား ရောက်သမျှ
မိုးကိုမပျံ လမ်းလျှောက်ရ ။
ပုကွ ပုကွ ပုပုကွ။

Title: လာကြည့်စမ်းပါ ကျွန်တို့ရွာ
By: မင်းသုဝဏ်
နေထွက်တပြူ ချိုးလေးကူ
လင်းရောင်ထိုးစ ကသစ်ဖြူ ။
ချိုးကူသံနှင့် တူတကွ
ပန်းထိမ်ဖိုငှက် တူခေါက်ပြ ။
ကံ့ကော်ထိပ်က သပိတ်လွယ်
တေးသံစုံနှင့် ချစ်စဖွယ် ။
ရွာလယ်ခေါင်မှာ ပျော်တော်ဆက်
ထောင်လိုက် လှဲလိုက် မြီးငေါက်ငက် ။
မနက်ခင်းရဲ့ မင်္ဂလာ
မိတ်ဆွေငှက်များ နှုတ်ဆက်ပါ ။
တို့ရပ်တို့ရွာ သဘာဝ
ပျော်ဖွယ်ကောင်းစွ လာကြည့်ကြ ။
ကြိုဆိုပါ့မယ် ရွာထိပ်က ။

Title: ကြာဖက်နင်း
By: မင်းသုဝဏ်
တို့အိမ်တောင်က ရေနက်အင်း
ငါတို့ မြင်ရ ကြာဖက်နင်း ။
ကြာဖက်ကိုနင်း သူ သွားလာ
ဒါကြောင့် နာမည် ဖြစ်လာပါ ။
မျက်နှာ ရင်အုပ် အဖြူမွေး
လည်ကုပ် ဝါဝါ ရွှေရောင်ပြေး ။
သေးသော ခြေတံ ရှည်ပါလှ
ဒါကြောင့် ဖက်ပေါ် နင်းလို့ရ ။
မြင်ရဖို့ရာ အခက်သား
ဗျိုက်တာကြားမှာ သူ ကျက်စား ။
စားဖို့ ရှင်ရင်း လှည့်ပတ်ခါ
ကြာဖက်ပေါ်မှာ မြင်ရပါ ။
ကြာဖက်ကြာရွက် သူရဲ့ လမ်း ။
ငှက်တွေထဲမှာ အလွန်ဆန်း ။
ကြာဖက်နင်း တဲ့ အမည်ဆန်း ။

Title: စွန်ငှက်
By: မင်းသုဝဏ်
ဝါဝင်ခါနီး ပျောက်လို့သွား
ဥပုသ်စောင့်ဖို့ များလေလား ။
ထင်မှားစရာ ဖြစ်ရပါ
စွန်ငှက်များရဲ့ ဝါသနာ ။
ဆောင်းခါ သူတို့ ပြန်လာကြ
မြို့ထဲ ရွာထဲ ဈေးထဲက ။
ပစ်ကြ စွန့်ကြ စားဖွယ်ကို
သူတို့ ထိုးသုတ် ကောက်ယူမျို ။
မိုးကို ပျံထွက် ပလူများ
သူတို့ လိုက်လံ ဖမ်းယူစား ။
မြက်ကြား တီပင် မလွတ်တမ်း
သူတို့ လိုက်ရှာ အရဖမ်း ။
ဝမ်းစာ ရအောင် ရှာဖွေကြ
မနား မနေ အားထုတ်ရ ။
ပျံဝဲမြေဆင်း ကောင်းကင်က ။

Title: တကူကူးရွာလာခဲ့ပါ
By: မင်းသုဝဏ်
အိမ်တောင်ဘက်က တကူကူး ။
အိမ်မြောက်ဘက်က တကူကူး ။
သစ်အုပ်ကြားက တကူကူး ။
သစ်ထိပ်ဖျားက တကူကူး ။
တကူကူးတွေ ကူသံသာ
ပျော်ဖွယ်ကောင်းတဲ့ ကျွန်တို့ရွာ ။
ကျွန်တို့တောရွာ သာပါလှ
တစ်ခေါက်တစ်ခါ လာပါကြ ။
ရွာထိပ်ဝက ဆီးကြိုမယ်
အိုးစည်ဗုံမောင်း တီးလို့ရယ် ။
ရွာလယ်ခေါင်က ကွက်လပ်ထဲ
ကူကူး ကူသံ ဘယ်မစဲ ။
အိုးစည်ဗုံသံ ဘယ်မစဲ ။
ကျွေးမယ်မွေးမယ် တကယ်ပဲ ။
တစ်ဖက်ယပ်တဲ အရိပ်ထဲ ။
ဘယ်သူ့ ကူသံ တွေပါလဲ ။

Title: အသံဆိုး၍ ကံဆိုးရ
By: မင်းသုဝဏ်
အော်သံက ဆိုး လင်ကောင်ပိုး
နေ့ခင်းအခါ ချောင်မှာ တိုး ။
မိုးချုပ်ခါစ ထွက်လာကာ
ကြွက်ငယ် ငှက်ငယ် သူ လိုက်ရှာ ။
တစ်ခါ တစ်ခါ အော်ဟစ်သွား
အုန်းပင်ထိပ်ဖျား ထန်းထိပ်ဖျား ။
ကြားရသူတို့ ကြောက်ကြရာ
ငှက်ဆိုးထိုးဟု ဆိုကြပါ ။
သူ့ခမျာမှာ ကံခေစွ
ကြားရသူတို့ ကြောက်ရွံ့ကြ ။
သူ့အသံသာ ချိုပါက
သူရောငါပါ ချစ်မည်ပါ့ ။
အော် အော် ဆိုးလှ သူ့ကံက ။
အသံ ကြမ်းမှု ဖြစ်လို့ပါ့ တဲ့ ။

Title: နေ့ခါအိပ်စက် ငှက်လင်းဝက်
By: မင်းသုဝဏ်
နေ့ခါ အိပ်စက် ညခါထွက်
ငါးရှာစားတဲ့ ငှက်လင်းဝက် ။
ကွက်ကွက် ကွက်ကွက် သူ့အော်သံ
ကြားရပါတယ် ညဦးယံ ။
ဟိုပျံ သည်ပျံ အုပ်စုခွဲ
ငါးရှာပါတယ် အမှောင်ထဲ ။
ပျံဝဲလာကြ မိုးသောက်ခါ
အိပ်တန်းတက်ကြ ပင်ထက်မှာ ။
လိုက်ရှာကောက်ကြ ဖြူနုဖွား
သူ့လည်ကုပ်က ငှက်တောင်များ ။
ငှက်တောင်ထဲမှာ လွန်ထူးခြား ။
ပန်းအိုးထိုးကာ အလှထား ။
ပန်းတွေထဲမှာ လွန်ထူးခြား ။
ငှက်လင်းဝက်ရဲ့ ကုပ်တောင်များ ။

Title: ပိုးနှိမ်ပေးတဲ့ စာကလေး
By: မင်းသုဝဏ်
အိမ်တံစက်မြိတ် လူကင်းရာ
အသိုက်လုပ်လို့ သူနေပါ ။
စာကလေးလေ မောင်စကား
ကျစ်ကျစ်ကျက်ကျက် အမြဲကြား ၊
စားစရာများ သူမြင်မူ
အလစ်ဝင်ပြီး သူ ကောက်ယူ ။
လူသူလေးပါး ရှိလျက်နှင့်
အစာကောက်ဖို့ သူ အသင့် ။
အခွင့်သာက အုပ်ဖွဲ့ကာ
စပါးတောကို သွားကြပါ ။
လယ်ယာထဲက ပိုးကောင်များ
စာငယ်များဖို့ ချီယူသွား ။
စပါးကိုလည်း သူတို့ ခြွေ
အဆန်ထုတ်ပြီး စားကြလေ ။
စားကြပါစေ ပိုးနှိမ်ပေး
ကျေးဇူးပြုတဲ့ စာကလေး ။

Title: တစ်တီတူး
By: မင်းသုဝဏ်
ကိုယ့်မည်ကိုယ်ဖော် တစ်ကောင်ကား
တစ်တီတူးငှက် မဟုတ်လား
သူ နေတာက ကွင်းလယ်များ ။
ပပ်ကြားအက်ကို ကောက်ရိုး ဆို့
အချိန်ရောက်ခါ ဥချဖို့ ။
တို့များ အနား ရောက်သောခါ
အသိုက်ထဲက ပျံတက်ကာ
တို့ ခေါင်းပေါ်မှာ ပျံကာဝဲ
ထိုးဆိတ်တော့မည့် ဟန်ပါပဲ ။
တို့လည်း ရှောင်ပေး လိုက်ပါရော
သူ ဆင်းသွားတယ် ရိုးပြတ်တော ။
ပြောကြပါတယ် သူ့အကြောင်း
စာဘလောင်းသောင်း အကြံကောင်း
အိမ်ကောင်း ယာကောင်းနေရတယ် ။
တီတီတွတ်တွတ် အကြံချွတ်
မိုးစွတ် ရေစွတ် နေရတယ် ။
ထားဝယ်ဘက်က လူတွေပြော
ဘာပြော ညာပြော ပြောချင်ပြော
သူ ပျော်သည်က မြက်ခြောက်ပေါ
ပပ်ကြားအက်နှင့် ရိုးပြတ်တော
တစ်တီတူးငှက် သူ့သဘော ။

Title: ကြိုးကြာ
By: မင်းသုဝဏ်
လည်ရှည် ခြေရှည် နှုတ်သီးရှည်
သူ့ဦးခေါင်းက ခပ်နီနီ ။
သူအော်သည်ကား သာယာလှ
ခရာမှုတ်သံ ဆိုလေကြ ။
အဖိုအမ တစ်သက်တာ
သွားတူလာတူ မခွဲပါ ။
ကျူပင်တောမှာ အသိုက်လုပ်
သစ်ကိုင်းသစ်ခက် ခပ်ရှုပ်ရှုပ် ။
ချုံပုတ်ထဲမှာ လှည့်လည်စား
ပိုးကောင်မွှားကောင် သီးနှံများ။
ရှေးစကားက ပြဆိုမှာ
ရေမသောက်သည် ငှက်ကြိုးကြာ ။
ဟုတ်ပါရဲ့လား သိရန်ဖို့
ငါတို့ဆက်ကာ လေ့လာစို့ ။

Title: ကျွမ်းထိုးငှက်
By: မင်းသုဝဏ်
ဖောင်းကား တမာ ကျေးသန္တာ
ကျေးဝါ ကျေးကျုတ် ကျေးပုဏ္ဏား
ကျေးကြက်တောနှင့် ကျေးကုလား။
ကျေးမျိုး ရှစ်ပါး မျိုးကွဲပြား ။
ဦးခေါင်းမည်းနှင့် ကျေးကုလား
အုပ်စုဖွဲ့ကာ ပျံလို့သွား
သဲသောင်စပ်က ဆားကျင်းနား ။
ဆားလျက်စားရင်း ဆူဆူညံ
ကျွန်းတောထဲမှာ အော်ကြသံ ။
ကျေးသန္တာက တစ်မျိုးပဲ
အုပ်ကြီးဖွဲ့ကာ ပျံလို့ပဲ ။
သစ်အုပ်ထဲကို ပျံဆင်းကာ
အိပ်ချိန်ကျတော့ သစ်ကိုင်းမှာ
လင်းနို့ပမာ တန်းလန်းဆွဲ
ငှက်တွေထဲမှာ ထူးဆန်းကဲ ။
ကျွန်းထိုးငှက်ကောင် သူပါပဲ ။

Title: ပန်းထိမ်ဆရာကြီး
By: မင်းသုဝဏ်
တိန်တိန် တောက်တောက် တိန်တိန်တောက်
ရွှေပန်းထိမ်ကြီး တူကိုခေါက် ။
မိုးသောက်ထက စတင်ကာ
တူခေါက်သံကို ကြားရပါ ။
ကျွန်းတောစပ်မှာ ကြားပါရ ။
ရွာထဲမှာလည်း ကြားပါရ။
သူ့ကိုယ်မွေးက အဖုံဖုံ
နီ ဝါ အစိမ်း ရောင်မျိုးစုံ ။
သူ့ပုံပန်းက တုတ်ကွပု ။
အားရှိပါးရှိ တူကိုထု ။
ပန်းထိမ်ဖိုငှက် ကိုပုတု ။

Title: ငှက်ကြီးဝန်ပို (၂)
By: မင်းသုဝဏ်
ငှက်ကြီးရယ်ဆို ဝန်ပိုရဲ့ သား
လက်ပံပင် မိခင်သိပ်တယ်
အိပ်ပါတော့လား ဟား ဟား ဟား ။
ပုံပြင်စကား ငယ်ကကြား ။
ဝန်ပိုငှက်ရဲ့ အကြောင်းများ ။
ကမ်းနား ရေစပ် တစ်ဝိုက်မှာ
ဝန်ပိုငှက်တွေ တန်းစီကာ
ရေစပ်ရှိရာ ရှေ့ စူးစူး
ရေထဲ ငါးကို ခြောက်မောင်းကူး ။
ခြောက်မောင်းကူးလို့ ကမ်းကပ်ခါ
နှုတ်သီးအိတ်နှင့် ခပ်ဖမ်းခါ
မျိုပါလေသည် တစ်ခါထဲ
ငါးငယ်လေးတွေ မျိုးစုံပဲ ။
ရေထဲကူးခါ လှော်ခတ်ဖို့
သူ့လက်ကြားမှာ သားလွှာတို့
ဝမ်းဘဲခြေထောက် ပမာဗျို့ ။
စောင့်ပြီး လေ့လာကြပါစို့ ။

Title: ဖိုးခေါင် ကြွေးကြော်
By: မင်းသုဝဏ်
ဖိုးခေါင် ဖိုးခေါင် ဆူညံညံ
သစ်ပင်ထိပ်က သူ့အော်သံ ။
သူ့အော်သံကို တို့ကြားကြ
သူ့ကိုယ်ကောင်ကို မမြင်ရ ။
သူနေသည်က ကျွန်းတောမှာ
လူ့ရပ်လူ့ရွာ မနီးပါ ။
တစ်ခါတစ်ခါ တို့ရွာနား
ကျွန်းပင်ထိပ်မှာ သူ့သံကြား ။
သူ့သံကြားလို့ ရှာကြည့်တော့
ရွက်အုပ်ကြားမှာ မြင်ရပေါ့ ။
အစိမ်းဖျော့ဖျော့ သူ့ကိုယ်မွေး
ရွက်စိမ်းတွေနှင့် ရောလို့ထွေး ။
ကြော်ကြွေးသံကြောင့် တို့ ခေါ်ကြ
တောနက်ထဲက ဖိုးခေါင်ပါ့ ။
သူ့ကို မြင်ဖို့ မလွယ်လှ ။
ကြားလျှင် လိုက်ရှာ ကြည့်ပါကြ ။
ဖိုးခေါင် ဖိုးခေါင် အော်သံက
ကျွန်းတောကြီးကို ဆေးခြယ်သ ။

Title: ရေဗလုံ
By: မင်းသုဝဏ်
ရေထဲပြောင်းမှုတ် ဗလုံ ဗလုံ
သူ့အော်သံလည်း ဗလုံ ဗလုံ ။
ဗလုံသံချင်း တူလို့ဗျ
သူ့ကို ဗလုံမှည့်ခေါ်ကြ ။
ရေဗလုံကြီး နှုတ်သီးက
အဝါရောင်နှင့် ကြီးထူစွ ။
သူ့ပျံပုံက ထူးဆန်းပါ
ရေပေါ်လျှပ်ပြီး ပြေးလွှားကာ
ခဏကြာမှ ပျံလို့သွား
သူ့တောင်ပံက အမြန်စား ။
အံ့အားသင့်၍ ကြောက်ခါသော်
ရေမှာကိုယ်မြှုပ် ခေါင်းကိုဖော်
ကုန်းပေါ်ပြေးတက် အမြန်ဆုံး
ချုံကွယ်ရာမှာ တိတ်တိတ်ပုန်း ။
သစ်ရွက် သစ်ခက် သူ့ကိုဖုံး ။

Title: သပိတ်လွယ်ငှက် ကျွန့်မိတ်ဆွေ
By: မင်းသုဝဏ်
သ-သပိတ်လွယ်၊ ငှက်ကျားငယ်
ဖတ်စာထဲမှာ ဖတ်ရတယ် ။
သိချင်ပါတယ် ဘကြီးမြ
ဘယ်ငှက်ဆိုတာ ပြပါဗျ ။
ဟောဟိုမှာကွ အမြီးထောင်
အဖြူအနက် ငှက်ကျားကောင် ။
အမှောင်ကုန်လို့ မနက်ကျ
သူ့တေးသံကို တို့ကြားရ ။
ညနေကျလဲ ကြားရပြန်
အဲသည်ငှက်ကျား တေးဆိုသံ ။
ပျံလို့မသွား လွန်ယဉ်ပါး
ခြံတန်းပေါ်မှာ သူနေနား ။
သစ်ပင်ဖျားက သူတေးဆို
ပလွေသံလို နှဲသံလို ။
အို အလိုဗျာ သူပျံဆင်း
မြက်ဖုတ်ကြားက ပလူတွင်း ။
ပလူတွင်းက ဘာကိုရ
မေးပေးစမ်းပါ ဘကြီးမြ ။
မေးမရလဲ ရှိပါစေ
သစ်ပင်ထက်က ငှက်မိတ်ဆွေ ။
နေညိုသောခါ သူ့ချိုတေး
ကျွန်တော် စောင့်မယ်လေး ။

Title: ရောင်စုံငှက်ကျား
By: မင်းသုဝဏ်
ဘီးတောင်ပိုခေါ် တောင်ဘီစူး
သူ့အော်သံက ဝု ဝူ ဝူး ။
တောင်ကူး မြောက်ကူး ပျံလေရာ
သူ့တောင်ပံက နက်ကျားပါ ။
အဖြူပေါ်မှာ အနက်စင်း
အမြီးမှာက အဖြူစင်း ။
လည်ပင်းကုပ်ပိုး နီဝါရောင်
အမောက်ဖျားက နက်လို့မှောင် ။
အရောင်စုံတဲ့ သည်ငှက်ကျား
ဘာတွေကိုများ ရှာလို့စား ။
ငါတို့ စောင့်ကြည့်ကြစို့လား
ဟေးလာ မောင်ရို့ဝါး ။

Title: ဧည့်သည်ငှက်တွေ
By: မင်းသုဝဏ်
ပန်းထိမ်ဖိုငှက် တူကိုထု
ချိုးလည်ပြောက်က ဂွတ်ကူးကု ။
ဆောင်းဥတုက အေးလာပါ
နေဆာလှုံဖို့ ထွက်ကြရာ ။
သာယာပါဘိ ငှက်အများ
မြောက်ဘက်ဆီက အေးရှောင်ရှား ။
နွေးအားရှိတဲ့ တောင်ဘက်ဆီ
ရောက်တဲ့အခါ တေးကိုသီ ။
သူတို့သီတော့ တို့ကြားရ
တို့လောကကြီး သာယာစွ ။
ဧည့်သည်ငှက်တွေ လာပါကြ ။
တူထုပြီးလျှင် ကြိုမည်ဗျ ။
ဂွတ်ကူးကူကာ ကြိုမည်ဗျ ။
မိတ်ဆွေငှက်တွေ လာပါကြ ။

Title: ပျော်တော်ဆက်တဲ့ ငှက်ဖိုးခေါင်
By: မင်းသုဝဏ်
သစ်ပင်ထိပ်က ရွက်စိမ်းကြား
သူ့ကိုမြင်ဖို့ ခက်သဗျား ။
ရွက်စိမ်းကြားက ငှက်စိမ်းညို ။
ဖိုးခေါင် ဖိုးခေါင် သီချင်းဆို ။
သူ့ဆိုသံကို တို့ကြားရ
ဝမ်းသာသဗျ သာသဗျ ။
ညဉ့်ခါကျလည်း ကြားရပါ
ကိုဖိုးခေါင်ငှက် လွန်သာယာ ။
တို့ကစားခါ ပျော်တော်ဆက်
သစ်ပင်ထိပ်က ဖိုးခေါင်ငှက် ။

Title: အော်သံမျိုးစုံ တောရဂုံ
By: မင်းသုဝဏ်
ပန်းထိမ်ဖိုငှက် တူကိုခေါက်
တောက်တောက် တောက်တောက် ဒဒေါက်ဒေါက် ။
ချိုးလည်ပြောက်က ဒဂ္ဂတ်ကူး
ဂွတ်ကူး ဂွတ်ကူး ဒဂွတ်ကူး ။
အိမ်ဦးခန်းက တောက်တဲ့ညို
တောက်တဲ့ တောက်တဲ့ တောက်တဲ့ဆို ။
ရွှေမိုးညိုလို့ ရွာမှာလား
ရေအိုင်စပ်က ကိုရွှေဖား ။
အုံအား အုံအား အုံအစ် အစ်
မိုးကိုခေါ်လို့ သူအော်ဟစ် ။
မိုးကြိုးထစ်လို့ မိုးရွာကျ
မိုးရေချိုးဖို့ သွားစို့ကွ။
ရွာထိပ်ရောက်က အိမ်ပြန်လျက်
ခေါင်းမြီးခြုံကာ တို့ အိပ်စက် ။
အိပ်စက်တော့ စာကျက်မှာ
စီအေတီကက် ကြောင်ကြီးပါ ။
ရက်ဆိုတာက ကြွက်ငယ်ဗျ
အာရအေတီ ရေးပါရ ။
စာအုပ်ထဲမှာ တူတကွ
သူတို့နှစ်ကောင် တည့်သည်က
အံ့ဩစရာပါပဲဗျ ။

Title: ဇီးကွက်မျက်ပြဲ
By: မင်းသုဝဏ်
ဇီးကွက် ဇီးကွက် အော်တဲ့ငှက်
လင်းအားကြီးချိန် အရုဏ်တက် ။
ဝါဝါလက်လက် သူ့မျက်စိ
ပုရစ်ကောင်ကို သူလိုက်ကြည့် ။
လိုက်ကြည့်ရာက သူဖမ်းစား
နွားချေးပိုးလည်း ပါသဗျား ။
တို့ကစားတော့ အော်ဆိုကြ
ဇီးကွက်မျက်ပြဲ ရေထဲ ချ။
ငါက မကြောက်ပါဘူးကွယ်
သူကပြန်ပြီး အော်ပြောတယ် ။
ရေပြင်ကျယ်မှာ ငါကူးတတ်
ငါ့ရေကူးသံ တဖျပ်ဖျပ် ။
ကြားမှတ်လိုက်ရ ဟုတ်ပါစ
တို့စိတ်ကူးနှင့် တို့ကြားကြ ။
ဇီးကွက်မျက်ပြဲ တောထဲက ။
တို့ကစားဖက် မိတ်ဆွေဗျ ။

Title: ကံကြမ္မာဆိုး လင်ကောင်ပိုး
By: မင်းသုဝဏ်
ငှက်တွေအိပ်လို့ တိတ်ဆိတ်ခါ
ထန်းပင်ဖျားက ပျံဝဲလာ ။
ဘာသံပါလဲ ဟိုသည်ပြေး
ထူးဆန်းပါသည့် အသံသေး ။
အေးအေးသာသာ အော်ရာမှ
ဂျစ်ဂျစ်မြည်သံ ထိုးကာချ ။
ကြားရသူတို့ ကြောက်လေပြီ
ငှက်ဆိုးထိုးဟု ဆိုကြသည် ။
ဟုတ်သည် မဟုတ် မသိပါ
လူတွေကတော့ ထိတ်သွားရှာ ။
ကံခေပါသည့် မှောင်တွင်းငှက်
အသံဆိုးလို့ အကျိုးပျက် ။
လင်ကောင်ပိုးငှက် ငှက်ဆိုးငှက်
သူရှာစားသည့် မျိုးစုံကြွက် ။
စပါးကျီဖျက် ပဲကျီဖျက် ။

Title: သပိတ်လွယ်ငှက်
By: မင်းသုဝဏ်
သပိတ်လွယ်ငှက် နက်ကျားကျား
ခြံဝင်းထဲမှာ ဟိုသည် သွား ။
အမြီးကိုကား မိုးကိုထောင်
သူ့အလှကို ပြသယောင် ။
နှံကောင် ပုရစ် မလွတ်တမ်း
နွားချေးပိုးလည်း သူ ရှာဖမ်း ။
ဖမ်းရသမျှသူ စားပါ
ညနေချမ်းသို့ ရောက်သောခါ
သစ်ပင်ထိပ်မှာ နားလျက်ပါ့
နေမင်းညိုကို နှုတ်ဆက်သ
သူ၏တေးသံ ချိုမြမြ ။
သပိတ်လွယ်နက် ငှက်ကျားလှ ။

Title: ငှက်မျက်ပြဲများ
By: မင်းသုဝဏ်
နေရောင်ရှေ့ပြေး အရုဏ်ခါ
ဇီးကွက် ဇီးကွက် ကြားရပါ
ဘယ်မှာ ဘယ်မှာ ပါလဲကွ
ဆွမ်းတော်စောင့်ရင်း တို့ကြားရ ။
ဟောဗျ ညောင်ပင်အခွကြား
သူ့အော်မြည်သံ ငါတို့ကြား ။
တခြားမျက်ပြဲ အမျိုးမျိုး
ခင်ပုပ်၊ ဒီးဒုတ်၊ လင်ကောင်ပိုး ။
မိုးချုပ်မှထွက် စာရှာကြ
သက်ကြီးစကား တို့ကြားရ ။
ငါတို့ ရှာကြည့်ကြစို့ကွ ။

Title: ဖိုးခေါင်ကြွေးကြော် တို့တောင်ရိုးပေါ်
By: မင်းသုဝဏ်
ဖိုးခေါင်၊ ကုပ်ကလောင်၊ ပန်းထိမ်ဖို
ကြားဖူးပါရဲ့ အမည်ကို ။
ပန်းထိမ်ဖိုက တူကိုခေါက်
ဒေါက်ဒေါက် ဒေါက်ဒေါက် တဒေါက်ဒေါက် ။
မိုးသောက်စ၌ အော်သည်က
ဖိုးခေါင်ငှက်ရဲ့ အော်သံဗျ ။
အော်သံကလဲ ဖိုးခေါင်ပဲ
အမည်ကလဲ ဖိုးခေါင်ပဲ ။
မကွဲမပြား အော်သည်မှာ
ကုပ်ကလောင်ဗျ ကလောင်ပါ ။
လိုက်ရှာကြည့်ကြ ကြည့်ပါကြ
ပညာရှိများ ပြောသည်က
သစ်ပင်ထိပ်က ကောင်စိမ်းဗျ ။

Title: တကူကူး ကူး
By: မင်းသုဝဏ်
ချုံကြို ချုံကြား စည်းရိုးနား
ချိုးလေးကူသံ ငါတို့ကြား ။
ကူသံကြားရာ လိုက်ကြည့်ကာ
ချိုးလေး ပျံတက် သွားလေပါ ။
ခက်ညွန့်ဝေဖြာ သစ်ပင်ဖျား
တို့မမြင်ရာ သူခိုနား ။
ဘာများကြောက်လို့ ခုလိုရှောင်
ငါတို့တစ်တွေ မသိပေါင် ။
ချိုးထောင်သမား ညွှတ်ကျော့ကွင်း
မတော်တဆ စာရှာရင်း ။
တက်နင်းမိမှာ စိုးပုံရ
ရွှေချိုးကလေး လိမ္မာစွ ။

Title: ခိုးကြည့်မခံ ချိုးလေးပျံ
By: မင်းသုဝဏ်
မိုးလင်းစမှာ ကူသံကြား
ချိုးလေးနှစ်ကောင် သူတို့လား ။
သစ်ပင်ဖျားက ပျံဆင်းကာ
ခြံဝင်းထဲမှာ အစာရှာ ။
ချိုးလင်းပြာလား လည်ပြောက်လား
ချုံကွယ်တွေမှာ ပျောက်ပျောက်သွား ။
ဟော ပျံသွားပြီ အခုပဲ
ဘာကြောင့်ပါလဲ ဘာကြောင့်လဲ ။
ကဲ သိပါပြီ ကိုရွှေချိုး
ခိုးကြည့်သည်ကို သိလို့ဗျိုး ။
ကြောက်တတ်လှသည့် ကိုရွှေချိုး
တဂွတ်ကူးချိုး ဂွတ်ကူးချိုး ။

Title: ဘူးဘူးဘားဘား ငှက်ငနွား
By: မင်းသုဝဏ်
နွားတွန်သံလို သူကအော်
ငှက်ငနွားလို့ တို့ကခေါ် ။
တောပျော်ငှက်စိမ်း ကိုယ်ရောင်မွဲ
သစ်ရွက်ကြားမှာ ရှာခက်ခဲ ။
ဒါပေမဲ့လဲ တို့ လိုက်ရှာ
ဟော တွေ့ပါပြီ ရေစပ်မှာ ။
ဘာရှာစားလဲ ကိုငနွား
ဆားကျင်းကျတ်တွင်း ရှာသလား ။
ဘူးဘူးဘားဘား တဘားဘား
နွားလို အော်လို့ ငှက်ငနွား
ငါတို့ ခေါ်ကြပါသည်ဗျား ။

Title: ဆောင်းဧည့်သည်
By: မင်းသုဝဏ်
မိုးကုန် ဆောင်းပေါက် အေးချိန်ကျ
တို့ပြည်အထက် မြောက်ဘက်က ။
ဆောင်းလ ရှောင်ကာ ပြေးဝင်လာ
ငှက်မျိုးများစွာ ရှိလေရာ ။
တို့မိတ်ဆွေဟာ မြီးညှောင့်ငှက်
အမြီးထောင်လျက် လှဲချလျက် ။
မြန်မြန်ထက်ထက် ပြေးကာလွှား
ပိုးကောင်မွှားကောင် သူရှာစား ။
ရေစပ်နားလည်း သူလျှောက်ကာ
ရေပိုးရေမွှား သူလိုက်ရှာ ။
ဆောင်းခါကုန်လို့ ရာသီနွေး
မြောက်ဘက်ဆီကို သူပြန်ပြေး ။
အနွေးကုန်လို့ အေးပြန်လျှင်
သူလာဦးမည် အမှန်ပင် ။
ငါတို့ချစ်ခင် မိတ်ဆွေငှက်
ပြန်ခဲ့ပါနော် မပျက်ကွက် ။

Title: ငှက်ကြီးတုံးစပ်
By: မင်းသုဝဏ်
ရပ်ကာ လျှောက်ကာ အစာရှာ
ငှက်ကြီးတုံးစပ် ကွင်းစပ်မှာ
သိရင်ပြောပါ သူငယ်ချင်း
ဘာရှာသလဲ ဟင်း ။
တစ်ကောင်ချင်းလည်း မဟုတ်ဘဲ
လေးငါးခြောက်ကောင် အတူတွဲ
ဝဲကာ ပျံကာ ချာချာလည်
အတောင်ခတ်သံ ကြားရတယ် ။
ဟိုဘက်လယ်မှာ သူတို့နား
တွေ့ရာအကောင် မျိုလို့စား
အစားအစာ ချေးမများ ။
တွဲလျားကျတဲ့ စလုတ်နီ
ဘာလုပ်ဖို့လဲ မသိပြီ
သိချင်ပါသည် တို့ အများ
စောင့်ကြည့်ပါစို့လား ။
သူတစ်ယောက်တည်း လွန်ထူးခြား
နှုတ်သီးထူက လွန်ကြီးမား
ငှက်ကြီးတုံးစပ် ကွင်းစပ်နား
သိရင် ပြောကြစမ်းပါဗျာ ။

Title: စာကလေးများ စပါးစား
By: မင်းသုဝဏ်
ယုဇနပင် ကိုင်းခြောက်မှာ
စပါးတွဲကို ဆွဲလိုက်ခါ
နီးအပါးမှာ စောင့်နေကြ
စာကလေးတွေ ပျံဝဲကျ ။
ဟောဗျ တစ်ကောင် နောက်တစ်ကောင်
ခဏကလေးမှာ ကိုး ဆယ်ကောင် ။
ကိုး ဆယ်ကောင်မျှ သာမက
နှစ်ဆယ် အစိက် ရောက်လာကြ ။
ကြည့်ရမြင်ရ စိတ်ချမ်းသာ
စပါးတွဲမှာ တွယ်ကပ်ကာ
အခွံခွာပြီး စားပါကြ
စပါးခွံတွေ အောက်ကိုကျ ။
မြေကြီးပေါ်မှာ ဗရပွ ။

Title: တူစုံတွဲဖက် ဆက်ရက်ငှက်
By: မင်းသုဝဏ်
မနက်စောစော အရုဏ်တက်
အုန်းလက်ပေါ်က အော်တဲ့ငှက် ။
ဆက်ရက် ဆက်ရက်ခေါ်ပါကြ
ဖော်စုံတွဲလို့ လျှောက်ရာက
မြက်ခင်းထဲမှာ တရွရွ
ပိုးမွှားမျိုးစုံ ခုန်ပျံက
သူတို့ဖမ်းဆီး ကောက်စားကြ ။
တချို့ကတော့ ကွင်းထဲမှာ
ကျွဲနွားစီးလို့ လိုက်သွားရာ
ပိုးမွှားကောင်တွေ လှုပ်ရှားပါ
ထိုခါ သူတို့ကောက်စားကြ
ဝမ်းဝ ဗိုက်ဝ ဖြစ်အောင်ပါ့ ။
ညကျသောခါ အုန်းပင်ထက်
ဆူဆူညံညံ တကျက်ကျက် ။
အော်လျက် မြည်လျက် အိပ်တန်းတက် ။

Title: နေ့အိပ် ညထွက် ငှက်လင်းဝက်
By: မင်းသုဝဏ်
နေ့ခါ အိပ်လို့ ညခါထွက်
ပင်မြင့်ထိပ်မှာ နေသည့်ငှက်
ရွက်အုပ်ကြားမှာ အိပ်ကြပါ
တစုတဝေး ပျော်စရာ ။
မိုးချုပ်စခါ ပျံထွက်ကြ
အစာရှာဖို့ တောအုပ်ဝ ။
နှုတ်သီးက ရှည် ချွန်ထက်ထက်
သူ့ကိုခေါ်ကြ ငှက်လင်းဝက် ။
ပင်မြင့်ထိပ်မှာ တကွက်ကွက် ။
အော်သည် ကွက်ကွက် ငှက်လင်းဝက် ။

﻿Title: မညှိုးပန်းဝေ ဥယျာဉ်မြေ
By: မောင်စိုးမြတ် (ချောင်းဦး)
မုန်တိုင်းလေကြမ်း ၊ တိုက်ခတ်ရမ်းလည်း
ပန်းလှမညှိုး အလှတိုးသည်
ဖွံ့ဖြိုးလျက်နေ အေးချမ်းမြေ ။
ပျားနှင့်ပိတုန်း ၊ ဝတ်ရည်သုံးလည်း
ကုန်ဆုံးမခန်း ၊ မခြောက်နွမ်းဘဲ
ပန်းလှဂုဏ်အင် ဖူးပွင့်ဆင် ။
ပိုးမွှားအဖျက် ၊ မြဲနှောင့်ယှက်လည်း
မပျက်ဖူးပွင့် ၊ အလှဆင့်သည်
တင့်တယ်ဂုဏ်အင် ပန်းတော်ဝင် ။
နွေနေပြင်းထန် ၊ ပူရှိန်ဖန်လည်း
ရှင်သန်ထူးတင့် ၊ အလှဆင့်ကာ
ဝင့်ကြွားပန်းမန် ရနံ့လျှံ ။
မညှိုးပန်းလှ၊ တို့စွမ်းပြ၍
ခူးကြခြွေခြွေ မနွမ်းကြေပါ
ဝေမြဲပွင့်မြဲ ၊ မွှေးနံ့ကဲပြီး
မာန်ဇွဲအားဆင် ၊ များဂုဏ်အင်နှင့်
ဥယျာဉ်မြိုင်နန်း ၊ အလှလွှမ်းလျက်
သစ်ဆန်းထူးတင့် နေတကား ။

Title: သာသနာအောင်နန်း မြတ်တောင်တန်း
By: မောင်စိုးမြတ် (ချောင်းဦး)
ဧရာကမ်းထက် ၊ အနောက်ဘက်လျှင်
လှမ်းဆက်သွယ်တန်း ၊ မြတ်တောင်တန်း၏
ဘုံနန်းရိပ်သာ ၊ မြေမဟာသည်
သာသနာရောင် ၊ ထွန်းသစ်ပြောင်၍
အမှောင်ပယ်ခွင်း ၊ တရားလင်းလျက်
မင်းကွန်းမင်းဝံ ၊ ပြည့်တံခွန်တည့်
မွန်မြတ်သမိုင်း ၊ တောင်တံတိုင်းတို့
စစ်ကိုင်းတောင်ရိုး၊ မော်ကွန်းထိုးသည်
ကောင်းကျိုးဖြာဝေ ၊ သာသနာ့မြေ ။
စေတီဘုရား ၊ ပုထိုးများနှင့်
ကြီးမားခေါင်းလောင်း ၊ လိုဏ်ဂူကျောင်းနှင့်
ဂုဏ်ပေါင်းဝန်းရံ ၊ ဓမ္မခန်နှင့်
နိုင်ငံတိပိဋက ၊ သင်ပို့ချကာ
သာသနာ့အာဇာနည် ၊ ပေါ်ထွန်းသည်တည့်
သီတဂူခေါ် ၊ ဆေးရုံတော်နှင့်
တောင်ပေါ်ထူးပေ ၊ ရေပေးဝေလျက်
စာပေသင်ပြ ၊ မြတ်ဓမ္မ၏
ဗုဒ္ဓတက္ကသိုလ် ၊ ပြည့်ဗဟိုနှင့်
များထိုအပေါင်း ၊ သူတော်ကောင်းတို့
ကိန်းအောင်စံရာ အောင်မြေသာ။
ဟိုရှေးယခင် ၊ သူတော်စင်တို့
ထင်ပေါ်ထူးတင့် ၊ ဂုဏ်ပေါင်းဆင့်လျက်
မြှင့်တင်သာသနာ ၊ တိုးပွားလာ၍
ဧရာအနောက်ကမ်း ၊ တရားနန်းသည်
မခန်းအံ့ဖွယ် ၊ ကမ္ဘာ့လယ်တွင်
ဝင့်ထည်ထူးမြတ် ပါတကား ။ ။

Title: အမေအို၏ ဓမ္မတေး
By: မောင်စိုးမြတ် (ချောင်းဦး)
နံနက်လင်းလျှင် အိပ်ရာထ
မေမေ ရွတ်နေကျ
ဩကာသ ဩကာသ ဩကာသ ။
အိမ်သန့်ရှင်းရင်း တဖွဖွ
မေမေ ရွတ်နေကျ
အနိစ္စ ဒုက္ခ အနတ္ထ ။
ဆီမီးဆွမ်းကွမ်း ပန်းရေချမ်း
ဘုရား မြဲလှူဒါန်း
မေမေပေးဝေ အမျှတန်း ။
ညအိပ်ရာဝင် ကြေးစည်လွင်
မေတ္တာပို့သ အမြဲပင်
ကျန်းမာချမ်းသာ ကမ္ဘာတစ်ခွင် ။
ပုတီးစိတ်လျှင် ဘာဝနာထား
မေမေရွတ်ဆို ကြည်ညိုပွား
မြတ်ဘုရား၏ ဂုဏ်တော်ကိုးပါး ။
ကြားရသူတိုင်း သဒ္ဓါပွား
သာဓု သာဓု သာဓု ခေါ်ကြအများ ။ ။

Title: အတိတ်၏ အရိပ်များ
By: မောင်စိုးမြတ် (ချောင်းဦး)
ရှေးကစကား ၊ အလေးထားလို့
မှတ်သားလိုက်နာ ၊ ခြေခံကာဖြင့်
ရင်မှာမှတ်စွဲ ၊ သိဉာဏ်ကဲ၍
ခိုင်မြဲရည်သန် ၊ သစ်မွမ်းမံလျက်
မြန်မာတို့ပြည် အောင်ပွဲချီခဲ့ ။
မြန်မာရာဇဝင် ၊ မှတ်တမ်းတင်လို့
စုံလင်ဇာတိ ၊ မျိုးသတ္တိကို
အသိတိုးပွား ၊ စဉ်မှတ်သား၍
စွမ်းအားပြည့်ဖြိုး အောင်လံထိုးခဲ့ ။
မြန်မာသမိုင်း ၊ ကောင်းဆိုးပိုင်းကာ
ရင်လှိုင်းသံခတ် ၊ နာခံမှတ်၍
ဇာတ်လမ်းစုံလင် ၊ မှတ်ကျောက်တင်လျက်
ပုံပြင်ယုံတမ်း ၊ မမျှော်မှန်းဘဲ
ဆက်လှမ်းချီတက် အောင်ပွဲဆက်ခဲ့ ။
ပုံဂံပြည်ခေတ် ၊ နိုင်ငံသစ်မှ
ထွန်းလှစ်ဘုရင့်နောင် ၊ ပြည့်ဂုဏ်ဆောင်၍
ကုန်းဘောင်တတိယ ၊ သမိုင်းလှခဲ့
မိဘဘိုးဘွား ၊ အရိမ်များမှ
မွေးဖွားတို့တွေ ၊ အောပွဲစေလျက်
မိမြေဖွံ့ဖြိုး ၊ ကမ္ပည်းထိုးအောင်
ကောင်းကျိုးဆက်လက် ထမ်းရွက်စို့ ။ ။

Title: ကွန်းရိပ်သာယာ ပြည်မြန်မာ
By: မောင်စိုးမြတ် (ချောင်းဦး)
နေ့ခါအလှ ၊ နေခြည်သလျက်
မျှတပူနွေး ၊ ခြုံကာထွေးသည်
အေးချမ်းသာယာ ကွန်းရိပ်သာ ။
ညခါအလှ ၊ စန္ဒာလနှင့်
တောက်ပငွေကြယ် ၊ ရောင်စဉ်ကြွယ်လို့
ထည်ဝါရွှန်းမြ ၊ ဝင်းထိန်ပသည်
အေးမြချမ်းသာ ကွန်းရိပ်သာ ။
ဥတုသုံးလီ ၊ စက်ဝန်းလည်လည်း
အေးသည်ပူမှု ၊ မျှတပြုကာ
ရန်ထုကင်းဝေး ၊ မရှိဘေးနှင့်
နွေးထွေးလျက်သာ ကွန်းရိပ်သာ ။
မြေမဟီမှာ ၊ ရေသီတာနှင့်
ပြာလွင်တောင်တန်း ၊ မြေချိုင့်ဝှမ်းတို့
စခန်းသာမော ၊ လယ်ကွင်းတောလျှင်
ပေါများရိက္ခာ ကွန်းရိပ်သာ ။
ပန်းလည်းမွှေးမွှေး ၊ စမ်းရေအေးလျက်
ချိုတေးဓမ္မ ၊ မြတ်သီလတို့
အလှခြုံလွှမ်း ၊ ရင်ငြိမ်းပန်းဖြင့်
ရွှင်လန်းနေထိုင် ၊ မေတ္တာမြိုင်၍
မဏ္ဍိုင်သစ္စာ ၊ တည်ကြည်ကာပင်
စာနာတတ်မှု ၊ မြဲရှေးရှုပြီး
ကောင်းမှုစုံလင် ၊ ဗြောသံလွင်သည်
ပြည်ခါင်အေးချမ်း ၊ ကွန်းရိပ်နန်းပါတကား ။

Title: ရွှေနိုင်ငံခေတ် အမြင်သစ်
By: မောင်စိုးမြတ် (ချောင်းဦး)
ရှစ်ခွင်သစ်လွင် သစ်ပင်ဝေ
ကျစ်လွင်ပြင်မြေမှာ စိမ်းစိုလန်း ။
နှိုးဆော်အကျိုးမျှော် မိုးခေါ်နှင်း
တိုးဖော်စိုက်ခင်း သစ်တောတန်း ။
လမ်းတစ်လျှောက် လျှမ်းတောက် အဆန်းရောက်နေ
လွှမ်းမောက်ချေပေါ့ မြရောင်ဆန်း ။
မုချ အဟုတ်ပ အလုပ်ကသက်သေနှော
တအုပ်တမတောတွေ အံ့မခန်း ။
ရာသီကောင်းလို့ မိုးလေမှန်
ဖြိုးဝေလျှံထွက် ရွှေတစ်ခေတ်
မိုးမြေယံထက် အခြေသစ်သလေ့ ။
ကိုးခရိုင်စိမ်းလန်း အောင်မြင်ပြီ
ဖြိုးမြိုင်ငြိမ်းချမ်း နောင်အစဉ်တည် ။
တစ်ချောင်းထိုးမီးဖို ထင်းချွေတာ
ကောင်းကျိုးနည်းပို အလင်းဝေဖြာ ။
ထင်းအစားပြု နည်းပေးလုပ်ကာ
စဉ်းစားပြုစု မီးသွေးထုတ်သဗျာ ။
စွဲလမ်းနည်းပို သတင်းဆိုစရာ
ဖွဲကြမ်းမီးဖို ထင်းမလိုပါ ။
စီမံချက် အခြေခံ
ရည်သန်လျက် ရွှေနိုင်ငံသို့
သီးနှံစုံအထွက်တွေ တိုးရအောင်
နည်းအကြံစုံ အခက်ဝေမိုးကာဖြင့်
ဖွံ့ဖြိုးအောင် ကိုယ်စီအသိတွေနဲ့
အမိမြေ တစ်ခေတ်ဆန်းစေဖို့
ကြိုးပမ်းတယ်လေး ။ ။

Title: အလှအညာမြေ
By: မောင်စိုးမြတ် (ချောင်းဦး)
ထန်းတောညိုညို ၊ ထနောင်းပျိုနှင့်
စိမ်းစိုယာမြေ ၊ အလှဝေလျက်
ဆည်ရေပေးသွင်း ၊ စိုက်ပျိုးခင်းတို့
မှည့်ဝင်းသီးနှံ ၊ ပေါပြည့်လျှံအောင်
တမံတွေနှင့် မြောင်းတွေနှင့်
နိုင်ငံအခြေမြှင့် ကောင်းမွေဆင့် ။
လမ်းမနံဘေး ၊ အရိပ်ပေး၍
အေးချမ်းဖွယ်ရာ ၊ ရွက်စိပ်ဖြာသည်
တမာကုက္ကို ၊မန်ကျည်းပျိုနှင့်
ညောင်ညိုပင်တန်း၊ အံ့မခန်းပြီ
တမာပန်းမို့ လန်းသနှင့် ။
အညာပန်းမို့ ဆန်းသနှင့် ။
နိုင်ငံရပ်ခြား ၊ တိုင်းပြည်သားတို့
မြင်သွားအံ့ဖွယ် ၊ လွန်သပ္ပာယ်၍
ကြွယ်ဝလက်ရာ ၊ ဗိသုကာများ
စုံစွာမြင်ရ ၊ ဖူးမဝအောင်
ဗုဒ္ဓရုပ်ပွား ၊ စေတီများက
မြတ်နိုးပါသည်
ဂုဏ်ရည်ကြွယ်ဖြိုး ၊ တို့အမျိုး၏
ရိုးရာစဉ်ပြု ၊ ယဉ်ကျေးမှုကို
တုပမှုကင်း ၊ သန့်သန့်ရှင်းမို့
ရင်တွင်းကြည်နူး ပီတိထူး ။
ဂုဏ်ယူပါသည်
မြန်မာပြည်သား ၊ အမျိုးသားမို့
ကိုယ့်အားကိုယ့်မာန် ၊ မြဲရှင်သန်လို့
ညံ့ခံရှုံးပေး ၊ ဝေးလေသေးပင်
ရဲစွေးနီမောင်း ၊ သတ္တိကောင်းလျက်
လောင်းရိပ်ကင်းကာ ၊ လွတ်လပ်စွာမို့
ရင်မှာခံစား ပီတိပွား ။
ပျော်ရွှင်ပါသည်
ရာသီမျှတ ၊ နေထိုင်ရကာ
စိုးနှောင့်ဗျာဝေ ၊ ကင်းဝေးလေမို့
စားရေရိက္ခာ ၊ ပေါပြည့်စွာတည့်
လိုရာအစဉ် ၊ ပဒေသာပင်နှင့်
သွားလျှင်လာမှု ၊ လွယ်ကူပြုပြီ
လူမှုလူရာ ၊ တန်းတူကာပင်
ကြင်နာကူးဆက် ၊ မေတ္တာယှက်လို့
နှစ်သက်သည်းရင် စိတ်ကြည်လင် ။
အေးချမ်းပါသည်
ကိုယ်စီတရား ၊ လက်ကိုင်ထား၍
ရိုးသားခြေခံ ၊ စိတ်ဓာတ်မှန်နှင့်
ပြန်လှန်နားလည် ၊ သိဉာဏ်ကြွယ်ပြီး
ဖလှယ်နှီးနှော ၊ သွေးစကားပြောကာ
ကောင်းသောမနသီ ၊ ရှေ့တန်းချီလျက်
တိုင်းပြည်ကောင်းကျိုး ၊ တူသယ်ပိုးလို့
စိတ်ဆိုးမာန်ပြေ ၊ သင်ပုန်းချေရင်း
ခြေနေတိုးတက် ၊ စွမ်းအားဖက်ကြ
လှမ်းဆက်ညီညာ ၊ ငြိမ်းချမ်းသာသည်
ရင်မှာလျှံဝေ၊ ပီတိတွေ ။
ထူးခြားသစ်လွင် ၊ ကမ္ဘာတစ်ခွင်၌
အစဉ်ထည်ဝါ ၊ ပြည်မြန်မာဟု
များစွာဘက်စုံ ၊ အမျိးဂုဏ်နှင့်
သိုင်းခြုံလွှမ်းပတ်၊ စဉ်မြင့်မြတ်၍
နေရပ်တော်ဝင် ၊ စံပြပင်တည်
အောင်မြင်အောင်ကြောင် ၊ များထပ်လောင်းသည်
ကောင်းမြတ်ဩဘာစုံတကား ။ ။

Title: ပုဂံသက်သေ
By: မောင်စိုးမြတ် (ချောင်းဦး)
အများအားဆက် ၊ ဓားသွားထက်၍
တိုးတက်နိုင်ငံ ၊ တန်ခိုးလျှံသည်
ပုဂံသက်သေ သမိုင်းတွေ ။
စေတီဘုရား ၊ မွေသရီများတို့
တရားဆည်းကပ် ၊ ကိုးကွယ်မြတ်ပုံ
ထင်ဟပ်ပုံဖော် ၊ ကမ္ဘာကျော်။
ဟောင်းလေသမျှ ၊ ကောင်းလေစွဟု
မြန်မာ့လက်ရာ ၊ ဗိသုကာကို
ကမ္ဘာမှတ်တမ်း ဂုဏ်ရည်လျှမ်း ။
ဆည်မြောင်းတမံ ၊ နယ်ပေါင်းလျှံလို့
သီးနှံပြည့်တင်း ၊ ပေါများခြင်းတို့
လယ်တွင်းကိုးခရိုင် စွမ်းအားလှိုင် ။
စစ်စွမ်းဂုဏ်အင် ၊ သစ်လျှမ်းစုံလင်၍
အောင်မြင်ထွန်းကား ၊ တန်ခိုးထွားသည်
ဘိုးဘွားနိုင်ငံ တို့ပုဂံ ။
အမျိုးသားဂုဏ် ၊ တိုးပွားစုံ၍
ပုံရိပ်ထင်ရှား ၊ သမိုင်းများဖြင့်
တရားလည်းဖက် ၊ ဓားသွားထက်ပြီး
တိုးတက်ယဉ်ကျေး ၊ စိုက်ပျိုးရေးတို့
လေးထားအောင်မြင် ၊ ခေတ်စွမ်းအင်ကို
ထင်ရှားပုဂံ ၊ သက်သေနှံသည်
နိုင်ငံရွှေခေတ် ပထမပါတကား ။ ။

Title: မြန်မာပြည်သား
By: မောင်စိုးမြတ် (ချောင်းဦး)
အလှပန်းဝေ ၊ မြစမ်းရေသို့
မွှေးနေသမှု ၊ အေးစေပြု၍
ရှေးရှုလျက်သာ ၊ စွမ်းဆောင်ပါသည်
မြန်မာမြေဖွား ၊ မြန်ပြည်သား ။
နေရောင်အလှ ၊ ရွှေရောင်လတို့
အေးမြချမ်းသာ ၊ လင်းရောင်ဖြာသို့
ထည်ဝါရွှန်းဝေ ၊ ငြိမ်းချမ်းနေဖို့
စေတနာထား ၊ မြန်ပြည်သား ။
ရွှေရတနာ ၊ ငွေသပြာသို့
မဟာတန်ဖိုး ၊ တန်ခိုးလျှံဖို့
ဖန်ဆင်းကြိုးပမ်း ၊ မနားတမ်းပင်
စွမ်းအားတိုးပွား မြန်ပြည်သား ။
အမိမြေဖွား ၊ အသိတွေပွား၍
ထင်ရှားမြန်မာ ၊ ဂုဏ်ထည်ဝါဖို့
မှန်စွာဆောင်ရွက် ၊ မေတ္တာယှက်ကာ
တိုးတက်ပြည်ရေး ၊ မြဲငြိမ်းအေးရန်
လေးထားခံယူ ၊ များပြည်သူတွက်
ဖြူစင်မေတ္တာ ၊ အကြင်နာဖြင့်
မပါကိုယ်ကျိုး ၊ ပြည်ဖွံ့ဖြိုးအောင်
မျိုးဂုဏ်ဆောင်နှင်း ၊ အမှောင်ခွင်းသည်
သတင်းကျော်ကြား ၊ မြန်ပြည်သားပါတကား ။ ။

Title: သိင်္ဂါရာ ဧရာဝတီ
By: မောင်စိုးမြတ် (ချောင်းဦး)
မေခမေလိခ ၊ ချစ်ကြည်ကြ၍
ဘဝမခွဲ ၊ အတူတွဲကာ
ခိုင်မြဲရှည်ကြာ ၊ ကြင်ကြင်နာနှင့်
ဧရာဝတီ ၊ မြစ်နဒီကား
မြန်ပြည်တောင်မြောက် ၊ ရှည်လျားဖောက်လျက်
ထွန်းတောက်ရေလမ်း ၊ ရွှင်ရွှင်လန်းဖြင့်
ပြုံးပန်းလှိုင်စွာ စီးဆင်းလာ ။
မြစ်မင်းဧရာ ၊ ဂုဏ်ရည်ဖြာလို့
မေတ္တာကြီးမား ၊ ညီနောင်များဖြင့်
တွဲထားတူယှဉ် ၊ မြဲသစ်လွင်၍
ပျော်ရွှင်ချစ်ကြည် ၊ ဒုဋ္ဌဝတီနှင့်
ဇော်ဂျီ ပန်းလောင် ၊ မဖယ်ရှောင်ဘဲ
တွဲနှောင်တူဆင်း ၊ မြစ်ချင်းတွင်းတို့
ရင်းနှီးဆုံစည်း ၊ အောက်သို့စီးသည်
ကြီးမားမဟာ မြစ်ဧရာ ။
အပြန်အသွား ၊ ကုန်စည်းများနှင့်
သစ်ဝါးဖောင်မျှော ၊ လှေသင်္ဘောနှင့်
တောနှင့်မြို့ဆက် ၊ ခရီးသွက်ကာ
ကူးယှက်သန်းရေး ၊ လမ်းခင်းပေးသည်
သွေးစည်း ခြေတည် ဧရာဝတီ ။
ညင်သာငြိမ့်ငြိမ့် ၊ သိမ်သိမ်မွေ့နှင့်
ရွေ့ရွေ့စီးဆင်း ၊ အေးချမ်းခြင်းဖြင့်
ကောင်းခြင်းစုံစွာ ၊ သုတိဖြာ၍
မဟာမည်တပ် ၊ ဂုဏ်အင်ဒြပ်တို့
ထူးမြတ်ကြွယ်ဝ ၊ သိင်္ဂါရဖြင့်
မြစ်မဧရာဝတီ ပါတကား ။

Title: ဝီရ ချင်းတွင်း
By: မောင်စိုးမြတ် (ချောင်းဦး)
မြစ်ဧရာ နောင်တော်ကြီးနဲ့
အတူစီးဖို့ အသော့နှင် ။
ဒလဟော စီးကာဆင်း
ချင်းတွင်းရေလျဉ် ။
တောင်တန်းတွေ ဖြတ်ကျော်နှင်
ထာဝစဉ် အားမာန်ကြီး ။
တောကြီးမြိုင် မရွံ့ကြောက်
ထိုးဖောက်ရေစီး ။
ရေခဲတောင် အထက်ဖျားက
မနေနား ခရီးရှည် ။
မောပန်းဖြေ ရှိန်မသတ်
ရပ်တန့်မနေ ။
သစ်လွင်တဲ့ အားမာန်ဝေ
တားဆီးတွေ မရှောင်ကွင်း ။
တိုက်စားကာ မြဲထိုးဖောက်
အောက်သို့စုန်ဆင်း ။
သစ်ဝါးတွေ သယ်ကာနှင်း
ပို့ဆောင်ခြင်း တာဝန်ကျေ ။
ခရီးသာ ရေလမ်းကြောင်း
ကောင်းချီးစုံပေ ။
လမ်းတစ်လျှောက် ရေပေးဝေ
မြစ်ရေတင် လယ်လုပ်ငန်း ။
လယ်ယာမြေ အကျိုးပြု
ရှေးရှုသစ်ဆန်း ။
နောင်တော်နဲ့ တူပျော်မွေ့
ဆုံတွေ့ရ အတူတူ ။
မြစ်ဆုံရာ ထူးထူးခြား
ခွန်အားနားယူ ။
ညင်သာတဲ့ဟန်မူ
မြင်ရသူ အံ့မခန်း ။
ဧရာရေ တစ်မူကွဲလို့
ချင်းတွင်းရေ တစ်မူကွဲကာ
ယှဉ်တွဲကာ အတူစီး
ခရီးဆက်လှမ်း ။ ။

Title: မြန်မာတို့စံ မြန်မာ့ဟန်
By: မောင်စိုးမြတ် (ချောင်းဦး)
အနန္တငါးပါး ၊ စံပြထားလို့
လေးစားရိုကျိုး ၊ မြဲရှိခိုးကာ
မိုးထိပုံဆောင် ၊ မြင်းမိုရ်တောင်သို့
အခေါင်ထွတ်တင် ၊ မြတ်ဂုဏ်အင်ကို
အစဉ်လေးစား ၊ အရေးထား၍
တရားနှင့်သာ ၊ သိမ်မွေ့စွာပင်
လှူကာပေးကမ်း ၊ စွန့်ကြဲလှမ်းပြီး
မြတ်လမ်းသီလ ၊ စောင့်ထိန်းကြနှင့်
သမထဘာဝနာ ၊ ဆည်းကပ်ကာပင်
ပြည်ရွာအေးချမ်း မြဲရွှင်လန်း ။
သခင်အမျိုး ၊ အစဉ်မညှိုးအောင်
တန်ခိုးထက်မြက် ၊ ဓားသွားထက်၍
နှောင့်ယှက်ရန်ရှာ ၊ ကျူးကျော်လာက
မကြာအပြတ် ၊ ရှင်းလင်းဖြတ်ကာ
ရပ်တည်ပိုင်နိုင် ၊ အခြေခိုင်ပြီး
ကြိုးကိုင်လျှော့တင်း ၊ ဝေးကွာခြင်းဖြင့်
ကိုယ့်မင်းကိုယ့်ပြည် ၊ စံဌာနီတည့်
ဂုဏ်ရည်ရွှန်းဝေ ၊ မြန်မာ့မြေ ။
မွေးချင်းတစ်စု ၊ သွေးရင်းပြု၍
အတုမရှိ ၊ ကမ္ဘာသိပင်
တစ်မိတည်းဖွား ၊ ချစ်တိုးပွားလျက်
တွဲထားလက်ဆက် ၊ စဉ်မပျက်ဘဲ
တိုးတက်ငြိမ်းချမ်း ၊ အပြုံးပန်းနှင့်
ဆက်လှမ်းလို့နေ တိုင်းရင်းအဆွေ ။
ပုံစံမရိုး ၊ ဂုဏ်လျှံတိုးသည်
မြတ်နိုးဖွယ်ရာ ၊ တို့မြန်မာ၏
လက်ရာအစွမ်း ၊ အံ့မခန်းဖြင့်
ပြည့်လျမ်းလို့နေ ၊ ယဉ်ကျေးအမွေ ။
မျိုးဆက်အစွမ်း ၊ တိုးတက်လန်းလို့
လွှမ်းမိုးကင်းဝေး ၊ တို့ယဉ်ကျေးမှု
တေးသံချိုမြ ၊ ဆိုအကနှင့်
ရသကိုးပါး ၊ အရေးသားနှင့်
နားဝင်ချိုလျှံ ၊ တီးမှုတ်သံနှင့်
မြန်မာသံစဉ် ၊ ရိုးရိုးယဉ်၍
သစ်လွင်ခေတ်မီ တို့ဂုဏ်ရည် ။
မြန်မာ့အားမာန် ၊ မြန်မာဟန်တို့
စံပြုဂုဏ်အင် ၊ ကမ္ဘာတစ်ခွင်၌
အောင်မြင်ခိုင်မာ ၊ ဂုဏ်ရည်ဖြာ၍
မဟာအောင်လံ ၊ စဉ်ဝဲပျံပြီး
ဝင်းလျှံထည်ဝါ လှပါတကား ။ ။

Title: သမိုင်းစဉ်လာ ပေါင်းစုကာ
By: မောင်စိုးမြတ် (ချောင်းဦး)
ညီနောင်သွေးချင်း ၊ တိုင်းရင်းသားတွေ
အစဉ်အမြဲ ၊ လက်တွဲမဖြုတ်ပေ
သမိုင်းသက်သေ ၊ ဧကန်အမှန်ရှိ
နယ်ချဲ့လက်အောက် ၊ ဒူးမထောက်
မကြောက်တော်လှန် ၊ ဇာတိမာန်ပလေး ။
'ချင်း' 'ဗိုလ်ကြွမ်ဘိ' ၊ သတ္တိဘာမထီ
'ဆမားဒူးဝါး' ၊ အမျိုးသားအာဇာနည်
ကျွန်မခံပြီ ၊ ညီညာစိတ်ထား
မြန်မာ့သွေးပြောင် ၊ တို့ဂုဏ်ရောင်
ခေါင်းဆောင်မျိုးချစ်များ ပါတည့်လေး ။
'ဝန်းသိုစော်ဘွား' ၊ မျိုးခြားဩဇာမခံ
တိုင်းရင်းသားထု ၊ ပေါင်းစုကာတော်လှန်
လှေခွက်ချည်းကျန် ၊ အလံမလှဲ
မျိုးချစ်စိတ်တွေ ၊ ပွားစည်းဝေ
သေပစေအသက် လဲမည်တဲ့လေး။
မျိုးချစ်တရားပွဲ၊ အမြဲဟောဖော်
'ရခိုင်' ပြည်က ၊ 'ဦးဥတ္တမ' ဆရာတော်
'ကယား' 'စောလှဘော်' ၊ ထင်ပေါ်အထူး
'စောလှပေါ' ကရင် ၊ သတ္တရှင်
ဝံ့လျှင်နယ်ချဲ့ ကျူးခဲ့တဲ့လေး ။
တော်လှန်ခဲ့ဖူး ၊ တင့်ထူးသမိုင်းမှာ
လက်သည်းကိုဆိတ် ၊ လက်ထိပ်မှာပါနာ
ပေါင်းစုညီညာ ၊ မြန်မာသွေးချင်း
အေးပူအတူ ၊ ချစ်ကြည်ဖြူ
သေတူရှင်ဖက် ရိုင်းပင်းကာတည့်လေး ။
သူ့ကျွန်နွံတွင်း ၊ လွတ်ကင်းရအောင်
ဘယ်သူခွဲခွဲ ၊ မကွဲတို့ပြည်ထောင်
သမိုင်းဂုဏ်ရောင် ၊ ထွန်းပြောင်ထင်ရှား
ပင်လုံမှသည် ၊ အခြေတည်
လှမ်းချီရှေ့သို့ သွားမည်တည့်လေး ။
နိုင်ငံမျိုးခြား ၊ အားထားဆရာမတင်
ကိုယ့်လမ်းကိုယ်ဖောက် ၊ ဆက်လျှောက်မည်ပင်
ကြောက်စိတ်ကင်းစင် ၊ စွမ်းအင်ပြည့်ဖြိုး
တို့တွေညီညာ ၊ မခွဲခွာ
မြန်မာ့ဂုဏ်ရည် တိုးပြီတည့်လေး ။
နယ်ချဲ့စနစ်ဆိုး ၊ လွှမ်းမိုးမခံနိုင်
ဒို့အရေးသုံးပါး ၊ သိထားလက်စွဲကိုင်
တိုင်းပြည်မဏ္ဍိုင် ၊ ခိုင်မာမျိုးချစ်
ပုဆိန်ရိုးတွေ ၊ လက်ပါးစေ
မှုန်းချေအပြတ် ၊ ရှင်းပစ်စို့လေး။
ရေမြေဆန်းစစ် ၊ တို့စနစ်တို့မူ
ယဉ်ကျေးမှုဖြာ ၊ တို့ဘာသာအယူ
တပ်နှင့်ပြည်သူ ၊ ညီတူစိတ်ထား
လွတ်လပ်အခြေခံ ၊ မြန်မာ့ဟန်
နိုင်ငံစွမ်းအား မြင့်စေဖို့လေး ။
အသိတွေဆင့်ပွား ပေါင်းစုညီညာကာအတည်
အမိမြေဖွံ့ထွား ကောင်းမှုပြည်သာယာမည် ။ ။

Title: ရင်ဆိုင်ခြင်းရလဒ်
By: မောင်စိုးမြတ် (ချောင်းဦး)
ကွေ့ကောက်သည့်လမ်း
ဖြတ်ကျော်လှမ်းမှ
ဖြောင့်တန်းလမ်းကို လျှောက်ရမည် ။
ချွေးစက်ယိုစီး
အလုပ်မညည်းမှ
စည်းစိမ်ချမ်းသာ ရရှိလာမည် ။
အောက်ခြေထစ်များ
ဖြတ်ကျော်လွှားမှ
မြင့်ဖျားအထက် ရောက်ရမည် ။
အတက်ရေဆန်
လုံ့လသန်မှ
အပြန်ရေစုန် တွေ့ကြုံမည် ။
ခယောင်းဆူးပေါ်
ဖြတ်လှမ်းကျော်မှ
ရွှေကော်ဇောပေါ် နင်းရမည် ။
အမှောင်ရှိလျှင်၊ အလင်းဝင်၏
အစဉ်ပူပြင်း၊ အအေးနှင်းတက်
ဆင်းရဲမှသာ၊ မြဲချမ်းသာ၍
လူ့ရွာထဲဝင်၊ ဂုဏ်ပေါင်းဆင်တက်
အောင်မြင်သူတို့ ရလဒ်တည်း ။ ။

Title: ဘဝအောင်ပွဲ
By: မောင်စိုးမြတ် (ချောင်းဦး)
ခရီးတာ အလှမ်းဝေး
ငေးကြည့်၍ မရပါ ။
စိတ်ထားမာန် အားသန်ထက်
လှမ်းဆက်ရမှာ ။
ပင်ပန်းမှု ပယ်ခွာ
စိုက်ထုတ်ကာ ဇွဲလုံ့လ ။
တစ်နေ့မှာ လိုရာခရီး
နီးရမည်ပ ။
ဘဝတာ အောင်မြင်ရေး
ထိုင်တွေးလို့ မရနိုင် ။
မြဲကြံဆောင် ပျင်းမဖတ်
စွမ်းထက်ပိုင်ပိုင် ။
တတ်သိမှု မြိုင်မြိုင်
ခိုင်မာတဲ့ အားမာန်ထား ။
ဝီရိယ အစဉ်ဖက်
တိုးတက်ထွန်းကား ။
တတ်ပညာ ပေါင်းစပ်မှု
ဗဟုသုတ ဖွေရှာ ။
မြင့်မြင့်ကြံ ရိုးရိုးကျင့်
နှိုင်းချင့်ချိန်ကာ ။
လူ့လောက အလယ်မှာ
မြဲလိုက်နာ စည်းကမ်းများ ။
ဝင့်ထည်စွာ နေနိုင်ရေးကို
လေးထားကာ အောင်မြင်မှု
ရှေးရှုကြိုးစား ။ ။

Title: အုတ်မြစ်
By: မောင်စိုးမြတ် (ချောင်းဦး)
တောနဲ့ လျှိုမြောင်
တောင်စွယ်နဲ့ ချောက်ကမ်းပါး ။
သစ်ဝါးကုန် သယံဇာတ
မြန်မာ့စီးပွား ။
လယ်ယာနဲ့ အင်းအိုင်
ပိုင်ဆိုင်မှု ပေါများ ။
သားငါးကုန် သီးနှံထွက်
မြင့်တက်တိုးပွား ။
တိုင်းပြည်တွက် ထုတ်ကုန်
စက်မှုဇုံ တည်ဆောက်အား ။
ဘက်စုံမှာ စွမ်းဆောင်လှစ်
ခေတ်သစ်ကျော်လွှား ။
ရောင်းဝယ်မှု အခြေခံ
နိုင်ငံတကာ တံခါးဖွင့် ။
ပျူငှာစွာ လက်ဆက်ကမ်း
စွမ်းအားတွေမြင့် ။
တိုးတက်မှု မြန်ဆန်
နိုင်ငံ၏ စနစ်သစ် ။
ကဏ္ဍစုံ ရရှိမှု
ရှေ့ရှုကာ စဉ်ကြိုးစားလို့
အမျိုးသား စီးပွားရေးကို
အားပေးကာ အပြိုင်နွှဲ
အောင်ပွဲအုတ်မြစ် ။ ။

Title: အခြေအနေ
By: မောင်စိုးမြတ် (ချောင်းဦး)
လေပြင်းတိုက်ခတ် ၊ လှိုင်းမရပ်၍
မဖြတ်ကျော်ရဲ ၊ အားမခဲတာ
ဇွဲမာန်ပျော့ခြင်း မဟုတ်ပါ ။
နွေနေ့လယ်ခင်း ၊ ပူရှိန်ပြင်းစဉ်
ကွင်းပြင်လုပ်ငန်း ၊ ရှောင်ဖယ်လှမ်း၍
စွမ်းအားမပြ ၊ နားဖြေကြတာ
လုံ့လမဲ့ခြင်း မဟုတ်ပါ ။
လူသူကင်းရှင်း ၊ ညမှောင်တွင်းကို
ပေါင်းသင်းဖော်ဆွေ ၊ မပါလေဘဲ
တွေဝေစဉ်းစား ၊ လမ်းမသွားတာ
ကြောက်အားပိုခြင်း မဟုတ်ပါ ။
နေရာချိန်ခါ ၊ သုံးသပ်ပါ၍
သွားလာဖြတ်သန်း ၊ မြဲစူးစမ်းလျက်
လုပ်ငန်းခြေနေ ၊ ကျိုးကြောင်းထွေကို
ဝေဖန်ပိုင်းခြား ၊ သိနိုးကြားမှ
အမှားမဲ့ကင်း ၊ အန္တရာယ်ရှင်း၍
ကောင်းခြင်းဝေဖြာ လိမ့်မည်တကား ။ ။

Title: မြန်မာ့အင်အား
By: မောင်စိုးမြတ် (ချောင်းဦး)
စည်းစိမ်နဲ့ အသက်
ငဲ့ကွက်လို့ မနေအား ။
တိုင်းပြည်ရန် ကာကွယ်ပြု
ပြည်သူ့စစ်သား ။
တောတောင်နှင့် လျှိုမြောင်
ရှောင်ခွာလို့ မဖြစ် ။
သောင်းကျန်းသူ ရန်စွယ်ငုတ်
တိုက်ထုတ်ဖယ်ပစ် ။
လက်နက်နဲ့ ပေါက်ကွဲသံ
ဂီတသံ ပမာထား ။
ရန်သူဆို ရင်ဆိုင်နွှဲ
သူရဲကောင်းများ ။
သွေးချွေးတွေ ရွှဲစိုထွက်
အားသစ်လျက် ဇွဲခိုင်တယ် ။
ပြည်ထောင်စု မပြိုကွဲရေး
မနှေးကာကွယ် ။
လွတ်လပ်ရေး မြဲစေရွယ်
ရင်မှာကွယ် သိစိတ်ထား ။
တပ်မတော် ဇာနည်ဖွားတို့
နိုးကြားစိတ် အစဉ်ရှိ
တိုင်းပြည့်အင်အား ။ ။

Title: ကမ်းနိမ့်ရွာ
By: မောင်စိုးမြတ် (ချောင်းဦး)
ချင်းတွင်းကမ်းထက် ၊ အရှေ့ဘက်တည့်
ကျေးလက်ဂုဏ်ရောင် ၊ ကျက်သရေဆောင်သည်
ထွန်းပြောင်ထင်ရှား ၊ ဇာနည်ဖွား၏
အင်အားသစ်ဝေ ၊ မျိုးချစ်မြေ။
စိုက်ခင်းသာယာ ၊ စိုပြည်ကာနှင့်
ဘာသာထွန်းကား ၊ ကျောင်းဘုရားနှင့်
တရားရိပ်လွှမ်း ၊ မြတ်စခန်းနှင့်
ကမ်းနိမ့်ကျေးရွာ ကျက်သရေဖြာ ။
ယဉ်ကျေးသိမ်မွေ့၊ ရွာဓလေ့၏
နေ့စဉ်ကြိုးပမ်း ၊ လယ်လုပ်ငန်းဖြင့်
ပြုံးပန်းလှိုင်ဝေ ၊ ရွာပျိုမေတို့
ရေခပ်ဗိုင်းငင် ၊ ရက်ကန်းဝင်လျက်
အစဉ်လှုပ်ရှား ၊ မနေနားပင်
အားမာန်သစ်လွင် လုပ်ငန်းခွင် ။
ရွာ၏သဲလမ်း၊ တမာတန်းနှင့်
ထန်းပင်တွေပေါ ၊ သရက်တောလျှင်
ရှုမောဖွယ်ရာ ၊ အလှဖြာသည်
သာယာစိုပြေ (ပြည်) ကမ်းနိမ့်မြေ ။
ကမ်းနိမ့်ကျေးရွာ ၊ ဤနေရာသည်
မြန်မာပြည်သား ၊ တိုင်းရင်းသားတို့
မျိုးခြားအုပ်စု ၊ စနစ်ဆိုးစဉ်
ရိုက်ချိုးတော်လှန် ၊ ဇာတိမာန်နှင့်
နိုင်ငံတစ်လွှား ၊ သူ့တရားဖြင့်
ဟောကြားလှုံ့ဆော် ၊ ကမ္ဘာကျော်သည့်
ဆရာတော်၏ မွေးရပ်မြေ ။
လိမ္မာရစ်ကြ ၊ မှာချွေသ၍
ဘဝနိဂုံး ၊ အသက်ဆုံးကာ
နှလုံးရည်ရှိ ၊ သတ္တိရှိသည့်
ဦးဝိစာရ ၊ ငယ်ဘဝ၏
မိဘမျိုးဆွေ ၊ မိတ်ပေါင်းဆွေတို့
အနေပျော်ရွှင် ၊ ချစ်ချစ်ခင်နှင့်
ရွာလျှင်အေးချမ်း ၊ ချင်းတွင်းကမ်းမှ
ကမ်းနိမ့်ကျေးရွာ အလှဖြာ ။
အာဇာနည်အရှင်မြတ်၊ ဖွားရာရပ်မို့
ဂုဏ်ဒြပ်ထွန်းလှစ် ၊ သမိုင်းသစ်ခဲ့
မျိုးချစ်နယ်မြေ ၊ ထွန်းကားနေဆဲ
အခြေတိုးဆင့် ၊ အားမာန်ဝင့်ကာ
မြင့်မားစိတ်သန် ၊ ဇာတိမာန်နှင့်
နိုင်ငံအကျိုး ၊ ရွက်သယ်ပိုးကြ
ဖွံ့ဖြိုးစွမ်းအင် ၊ လှသစ်လွင်သည်
ဂုဏ်အင်ထူးသည့် ရွာပါတကား ။ ။

Title: ဂေါဝိန်
By: မောင်စိုးမြတ် (ချောင်းဦး)
မြို့မန္တလေး ၊ မြစ်ကမ်းဘေးသို့
ချွေးသိပ်နားဖြေ ၊ အပန်းပြေရန်
နေညိုဆည်းဆာ ၊ ရှုခင်းသာခိုက်
ငေးကာမျှော်ကြည့် ၊ မိန်းမောမိသည်
ခေတ်၏အလှသစ် အို ဂေါဝိန် ။
သင်္ဘောဝင်ထွက် ၊ စုန်ဆန်လျက်နှင့်
စက်လှေကူးတို့ ၊ ကြိုအပို့နှင့်
အောက်သို့သယ်ဆောင် ၊ သစ်ဝါးဖောင်နှင့်
ရောင်စုံသူများ ၊ အပြန်သွားနှင့်
ပျားပန်းခတ်မျှ၊ စည်ကားလှသည်
နေ့ညမစဲ ၊ အားမာန်ဇွဲဖြင့်
စဉ်မြဲအလှသစ် အို ဂေါဝိန် ။
မန်းမြို့ဆိပ်ကမ်း ၊ ဤစခန်းလျှင်
အလွမ်းလည်းဝေ ၊ မျက်ရည်ကြွေခဲ့
တို့ပြေ (ပြည်) ထွတ်ထိပ် ၊ နန်းမ ဆိတ်အောင်
အတိတ်သမိုင်း ၊ ရက်စက်ရိုင်း၏
တိုင်းတစ်ပါးသား ၊ လူမျိုးခြားတို့
တရားမဲ့ကင်း ၊ လောဘနှင်း၍
မင်းနှစ်ပါးအရှင် ၊ တို့သခင်ကို
အလျင်ဖမ်းဆီး ၊ ခေါ်ဆောင်ပြီးလျှင်
တိုင်းကြီးပျက်သုဉ်း ၊ ထီးနန်းဆုံးအောင်
မြို့သုဉ်းခဲ့တဲ့ အို ဂေါဝိန် ။
ရာဇဝင်သမိုင်း ၊ သင့်အရိုင်းကို
တိုင်းပြည်ကိုချစ် ၊ မျိုးမှန်စစ်မို့
မျိုးချစ်စိတ်သန် ၊ ဇာတိမာန်ဖြင့်
တစ်ဖန်နယ်ချဲ့ ၊ ကျူးလာခဲ့လျှင်
သင့်ရဲ့နေရာ ၊ ဆိပ်ကမ်းသာသို့
လာ၍ချဉ်းကပ် ၊ သင်္ဘောရပ်က
သေနတ်အမြောက် ၊ ယမ်းမီးတောက်ကာ
နောက်ကိုမဆုတ် ၊ ပြန်တိုက်ထုတ်၍
အုပ်စိုးမခံ ၊ အပြတ်နှံလို့
ရန်သူမိစ္ဆာ ၊ မကျူးလာအောင်
ဇာတိမာန်နှင်း ၊ သတ္တိခွင်းကာ
ပြတ်ရှင်းလိုက်ပါ အို ဂေါဝိန် ။ ။

Title: အစဉ်သဖြင့် အဆင်သင့်
By: မောင်စိုးမြတ် (ချောင်းဦး)
အဆင်သင့်ကား ၊ ရိက္ခာများက
စပါးဆန်ရေ ၊ ဂိုဒေါင်တွေပြည့်
မြေကလည်းထွက် လျှံပယ်လျက် ။
အဆင်သင့်အား ၊ သိက္ခာများက
ဓားသွားထက်နေ ၊ သတ္တိတွေဖြင့်
ဖေမေမွေးဖွား ၊ လူငယ်များ ။
အဆင်သင့်အား ၊ စိတ်မှာပွားသည်
တရားမဲ့ကင်း ၊ ကျူးကျော်နှင်းက
လက်ငင်းတုံ့ပြန် ငုံ့မခံ ။
ရိက္ခာလည်းရှိ ၊ သိက္ခာရှိ၍
စိတ်သိခံယူ ၊ တံခွန်ထူလျက်
လူမွန်လူမြတ် ၊ မျိုးဂုဏ်ဒြပ်ဖြင့်
ရပ်တည်ခိုင်မာ ၊ အစဉ်လာနှင့်
များစွာ အဆင်သင့်ပါတကား ။ ။

Title: အမှန်ချမ်းသာ မြတ်ချမ်းသာ
By: မောင်စိုးမြတ် (ချောင်းဦး)
ဂုဏ်အင်ဓန ၊ ပေါပြည့်ဝ၍
သုခမှတ်စွဲ ၊ စိတ်မှာကဲလျှင်
အလွှဲယူမှား သတိထား ။
နေအိမ်တိုက်တာ ၊ ရတနာတို့
ချမ်းသာခံစား ၊ မြဲဝင့်ကြွားက
အမှားလမ်းစဉ် ပြန်ဆင်ခြင် ။
စည်းစိမ်ပိုင်ဆိုင် ၊ ဂုဏ်တွေမြိုင်၍
ခိုင်မာသုခ ၊ စွဲထင်ကြလျှင်
ဘဝတစ်သက် အမှားဖက် ။
ကိုယ်၏အမှု ၊ စိတ်အမှုတို့
သုခစုံစွာ ၊ အေးချမ်းသာပြီး
ဗျာပါသောက ၊ ကင်းစင်ပမှ
ဘဝချမ်းသာ မြတ်ပါတကား ။ ။

Title: အတ္တကင်းဝေး သုခဆေး
By: မောင်စိုးမြတ် (ချောင်းဦး)
မြင်မြင်သမျှ ၊ အဆင်းချလျှင်
အတ္တကင်းရှင်း အအေးနှင်းလိမ့် ။
ကြားကြားသမျှ ၊ အသံချလျှင်
အတ္တကင်းရှင်း အအေးနှင်းလိမ့် ။
နံနံသမျှ ၊ အနံ့ချလျှင်
အတ္တကင်းရှင်း အအေးနှင်းလိမ့် ။
စားစားသမျှ ၊ ရသာချလျှင်
အတ္တကင်းရှင်း အအေးနှင်းလိမ့် ။
ထိတွေ့သမျှ ၊ ဖောဋ္ဌဗ္ဗချလျှင်
အတ္တကင်းရှင်း အအေးနှင်းလိမ့် ။
ကြံသိသမျှ ၊ နာမ်ဓာတ်ချလျှင်
အတ္တကင်းရှင်း အအေးနှင်းလိမ့် ။
အာရုံခြောက်ပါး ၊ သတိထား၍
တရားသိနှင်း ၊ ဉာဏ်မြင်လင်းက
လွန်မင်းအတ္တ ၊ လိုလောဘနှင့်
ဒေါသအမှု ၊ ဝေးကွာပြုကာ
သိမှုပိတ်ဖုံး ၊ မောဟတုံးပြီး
ကောင်းဆုံးသုခ ရလိမ့်တကား ။ ။

Title: စမ်းရေနှင့် အရိပ်
By: မောင်စိုးမြတ် (ချောင်းဦး)
အေးမြ၍ ကြည်လင်
စမ်းရေသွင် ပုံအလား ။
မွေးမိခင် သားကိုချစ်
မေတ္တာစစ်ပွား ။
ဖြန့်ကြက်လို့ မိုးကာ
အရိပ်ပမာ ပုံအလား ။
မွေးဖခင် သားကိုချစ်
မေတ္တာစစ်ပွား ။
တို့ဘဝ တို့နေရာ
' စမ်းသီတာ ' ' အရိပ် ' ရှိ ။
လောကမှာ အခြေတင့်စေဖို့
မြှင့်တင်ကာ ကြင်နာပေးတယ်
အေးမြပါဘိ ။ ။

Title: မာယာတောမှ သောကသည်
By: မောင်စိုးမြတ် (ချောင်းဦး)
တံလျှပ်ကိုကြည့် ၊ ရေအတိပင်
သတိမထား ၊ ဉာဏ်မပွားဘဲ
ပြေးလွှားကာပင် ၊ ပြုံးပျော်ရွှင်ခိုက်
ရေလျှင်ကွယ်ပျောက် ၊ သဲမြေခြောက်မို့
စိတ်နောက်ဝမ်းနည်း ၊ အသည်းကွဲကာ
ငိုပွဲတွေဆင် ၊ ရွှေသမင်၏
ဆင်ခြင်မှုကင်း ၊ မိုက်မှားခြင်းသည်
မြင်ကွင်းမာယာ ကြွယ်ခြင်းကြောင့် ။ ။

Title: ဆုံလည်နွားနှင့် မီးရထား
By: မောင်စိုးမြတ် (ချောင်းဦး)
လှည့်လည်ရစ်ပတ် ၊ ဆုံးမသတ်ဘဲ
မပြတ်ရွေ့လျား ၊ ဆုံလည်နွားက
ရထားကိုမြင် ၊ အားကျချင်မိ
ဖြောင့်နှင်တန်းတန်း ၊ ရထားလမ်းကို
ဆန်းပြားလို့နေ စိတ်တွေဝေ ။
အဆုံးအစ ၊ သွားပြန်ရနှင့်
လမ်းမပေါ်တွင် ၊ ထာဝစဉ်သာ
မောင်းနှင်ပြေးလွှား ၊ ထိုရထားကို
ဆုံသွားနွားငယ် ၊ သိမကြွယ်၍
အားငယ်ခံစား ၊ အတွေးပွားခဲ့ ။
ဘယ်ညာကွေ့ကောက် ၊ ရွေ့လျားလျှောက်လို့
မရောက်လိုရာ ၊ ဖြောင့်တန်းကာပင်
ပြန်လာသွားလိုက် ၊ သွားပြန်လိုက်နှင့်
ဆိုက်ရောက်ခရီး ၊ လှည့်လည်ပြီးသာ
စည်းကြောင်းပေါ်တွင် ၊ သွားလာနှင်ပုံ
မြင်တွေ့ခံစား ၊ အသိပွားက
ကွာခြားခြင်းသာ ၊ ရှိနေပါလည်း
သံသရာပတ် ၊ နှောင်ကြိုးထပ်သည့်
ဇာတ်လမ်း အတူတူပါလျှင်တည်း ။ ။

Title: တိမ်ပုပ်မိုး
By: မောင်စိုးမြတ် (ချောင်းဦး)
တောင်ကတစ်ခွင် ၊ တိမ်မဆင်ဘဲ
သွင်သွင်စီးကျ ၊ ကြဲကာချသည်
သွန်းချရွာဖြိုး တိမ်ပုပ်မိုး ။
မိုးသက်လေရမ်း ၊ ဆော့မသွမ်းဘဲ
မိုးပန်းမိုးပွင့် ၊ ကြွေကာလွင့်သည်
ထူးတင့်ရွာဖြိုး တိမ်ပုပ်မိုး ။
ထစ်ချုန်းမြည်ဟိန်း၊ မိုးမခြိမ်းဘဲ
ယိမ်းနွဲ့စီရီ ၊ ဟန်ရေးပီကာ
ရွာသည်သွန်းဖြိုး တိမ်ပုပ်မိုး ။
လျှပ်ရောင်လျှပ်ဆင်း ၊ ရောင်မလင်းဘဲ
ပစ်ခွင်းငွေမြား ၊ မိုးလုံးများဖြင့်
အားသွန်ရွာဖြိုး ၊ တိမ်ပုပ်မိုး ။
ဝန်းကျင်အနှံ့ ၊ ကြဲမဖြန့်ဘဲ
သီးသန့်နေရာ ၊ ကွက်ကြားရွာ၍
လာရောက်ဧည့်မျိုး ၊ အကျင့်ဆိုးဖြင့်
အကျိုးမဲ့ကင်း ၊ အဆိုးနှင်းတက်
ကောင်းခြင်းဝေးကွာ ၊ မသာယာဘဲ
ချိန်ခါမဲ့ဆိုး တိမ်ပုပ်မိုးပါတကား ။ ။

Title: သူစိမ်း
By: မောင်စိုးမြတ် (ချောင်းဦး)
ငယ်ကမကျွမ်း ၊ တစ်နယ်လှမ်းက
ပြုံးပန်းဝေဖြာ ၊ လာပျူငှာ၍
ချိုသာပူးပေါင်း ၊ အဆွယ်ကောင်းလျှင်
အကြောင်းရင်းခံ ၊ အဖြေမှန်ကား
ဆက်ဆံချဉ်းကပ် ၊ အလိုဓာတ်ဖြင့်
အမြတ်ထုတ်ရန် အကြံဖန်နှင့် ။
ဆွေမျိုးမစပ် ၊ တခြားရပ်က
ပူးကပ်ဝင်နှော ၊ လာကာရော၍
အပြောဝေဖြာ ၊ မြှောက်ပင့်နေလျှင်
စေတနာခံ ၊ မူမှန်ဘဲ
ရရန်အကျိုး ရည်မျှော်ကိုးနှင့် ။
သူစိမ်းစစ်စစ် ၊ အရင်းမြစ်ကား
ချစ်ဟန်ဆောင်ကာ ၊ နှုတ်ချိုသာဖြင့်
မေတ္တာအတု ၊ ပြုံးဟန်ပြုလျက်
ပြင်ပဟန်ပန် ၊ မျိုးမျိုးဖန်၍
ဆက်ဆံပူးကပ် တတ်တကား ။ ။

Title: အပူမှိုင်း
By: မောင်စိုးမြတ် (ချောင်းဦး)
လောဘ
ရယူလိုမှု ၊ လွှမ်းမိုးပြု၍
လူ့လောကတွင် ၊ မာန်တွေဝင်လျက်
ငါလျှင်ငါထက် ၊ ငမ်းငမ်းတက်ကာ
ရန်ဘက်စွန်းရောက် မိုက်မှားမှောက်၏ ။
ဒေါသ
ကြီးစွလောင်မြိုက် ၊ ပူမီးတိုက်၍
ခိုက်ရန်စိတ်ထား ၊ မြဲတိုးပွားကာ
တရားမဲ့မှု ဆိုးဝါးပြု၏ ။
မောဟ
မှောင်ချဖုံးပိတ် ၊ မသိစိတ်တို့
မိစ္ဆာလွှမ်းမိုး ၊ ဆိုးကြီးဆိုးကာ
တန်ဖိုးမဲ့ကင်း ၊ အောက်ကိုဆင်းဖို့
အတင်းဆွဲချ အမှားစ၏ ။
လောဘ ဒေါသ ၊ ထိုမောဟတို့
များလှကြီးမား ၊ ရစ်နှောင်ထားက
အမှားသာလျှင် ၊ ဆက်ကာနှင်း၍
ပျော်ရွင်အေးချမ်း ၊ ဝေးကွာလှမ်းလျက်
ထွက်လမ်းပျောက်ကင်း ၊ ပူလောင်ခြင်းနှင့်
သက်ဆင်းအပါယ် သံသရာလည်လိမ့်တကား ။

Title: ယုံကြည်ရာ ဘဝလမ်း
By: မောင်စိုးမြတ် (ချောင်းဦး)
ကောင်းမှု
ပြုခဲ့သမျှ ၊ ခံစားရဖို့
ဘာမှနှောင့်ယှက် ၊ ဆိုးမဖက်နိုင်
လှမ်းဆက်ခရီး ၊ ဖြောင့်ဖြောင့်ကြီးသာ
ကောင်းချီးစုံလင် ဂုဏ်ပေါင်းဆင် ။
မကောင်းမှု
ပြုခဲ့သမျှ ၊ ခဝါချလို့
ဘဝဆက်လှမ်း ၊ ခရီးလမ်းကို
မျှော်မှန်းလျက်သာ ၊ ကောင်းဖို့ရာတွက်
ရင်မှာစိတ်ကူး ၊ မရည်စူးနှင့် ။
ကောင်းမှု မကောင်းမှု ၊ ထိုနှစ်ခုအား
ရှေးရှုဝေဖန် ၊ အပြန်လှန်ဖြင့်
မှားမှန်ခွဲခြား ၊ သိတရားနှင့်
ပိုင်းခြားသုံးသပ် ၊ စိတ်ဆုံးဖြတ်ကာ
ရပ်တည်နေထိုင် ၊ အခြေခိုင်ဖို့
မဏ္ဍိုင်ကောင်းမှု ၊ စွမ်းအားပြုမှ
ယခုလည်းကောင်း နောင်လည်းကောင်းမည်တကား ။

Title: အရင်းခံ
By: မောင်စိုးမြတ် (ချောင်းဦး)
ပန်းပွင့်လေးတွေ ၊ လွင့်ကာကြွေ၍
မြေထက်ခုန်ချ ၊ ညှိုးကာကျလျှင်
အလှသစ်ဆန်း ပြန်မလန်းခဲ့ ။
စမ်းချောင်းလေးတွေ ၊ မိုးမစွေလျှင်
စမ်းရေခြောက်ခန်း လှမလွှမ်းခဲ့ ။
နုရာမှရင့် ၊ အသီးပွင့်တို့
ရင့်သည့်ချိန်ခါ ၊ ရောက်အလာတွင်
နောင်ခါနုပျို ၊ မရွှန်းစိုခဲ့ ။
လူ့ဘဝကား
နွမ်းပါးအခြေ ၊ အောက်ကျနေ၍
ပြေလည်မှုကင်း ၊ နိမ့်ကျခြင်းနှင့်
ဆင်းရဲခံစား ၊ ကြုံတွေ့ငြားလည်း
ခွန်အားခြေခံ ၊ အသိဉာဏ်ဖြင့်
မွမ်းမံလုံ့လ ၊ စွမ်းဆောင်ကြပြီး
ဘဝအင်အား ၊ ဇွဲမာန်ဝင်ကာ
အစဉ်ကြိုးစား ၊ သိနိုးကြားလျှင်
တိုးပွားဘဝ ၊ စိတ်ချမ်းမြမည်
အလှတစ်ဖန် သစ်တကား ။ ။

Title: သုခလမ်း
By: မောင်စိုးမြတ် (ချောင်းဦး)
အလိုဆန္ဒ ၊ မပြည့်ဝလျှင်
ဒေါသစိတ်ရိုင်း ၊ ဝင်ကာစိုင်းပြီး
မှိုင်းတိုက်မနှေး ၊ ပင့်ကာပေးလျက်
အတွေးလမ်းကြောင်း ၊ အမှားပြောင်း၍
စိတ်ထောင်းကိုယ်ကြေ ၊ စိတ်တွေဝေကာ
အနေဆင်းရဲ ဘဝမွဲလိမ့် ။
လောကဓမ္မ ၊ လိုတိုင်းတက
မရဘယ်ခါ ၊ အစဉ်လာမို့
ခန္ဓာငါးပါး ၊ ရုပ်နာမ်တရား၏
ဖြစ်ပွားလျက်စဉ် ၊ အနိစ္စပင်ကို
ဆင်ခြင်ဉာဏ်ပွား ၊ သတိထား၍
တရားနှင့်သာ ၊ နေထိုင်ပါမှ
လူ့ရွာလောက ၊ ဤဘဝတွင်
ချမ်းမြအေးငြိမ်း လိမ့်တကား ။ ။

Title: ရိက္ခာမှန်
By: မောင်စိုးမြတ် (ချောင်းဦး)
တိုက်တာကြီးမား ၊ အထပ်များနှင့်
ရှည်လျားဝိုင်းခြံ ၊ ပိုင်ဆိုင်ပြန်၍
ဇိမ်ခံကျန ၊ နေထိုင်ကြလည်း
တစ်ဘဝသာ နောင်မပါ ။
စိန်ရွှေပတ္တမြား ၊ စုပုံထား၍
ဝင့်ကြွားထည်ဝါ ၊ ဂုဏ်ရှိပါလည်း
သံသရာလမ်း ၊ ဝတ်ဆင်မြန်းဖို့
ဆက်လှမ်းရတနာ နောင်မပါ ။
တန်ဖိုးကြီးမား ၊ ဇိမ်ခံကားနှင့်
ခံစားစည်းစိမ် ၊ များဂုဏ်ရှိန်တို့
ဝင်းထိန်ထွန်းတောက် ၊ ထည်ဝါမောက်လည်း။
နောက်ဘဝတွင် ကင်းဝေးစင်။
နောင်ဘဝတွက် ၊ ရိက္ခာဆက်ဖို့
ကိုယ့်တွက်ကျိုးများ ၊ အတိုးပွားကား
ထားရှိစေတာ ၊ အကြင်နာနှင့်
များစွာလှူဒါန်း ၊ ပေးဝေကမ်း၍
ဆက်လှမ်းဆောင်ငှ ၊ မြတ်ဒါနတို့
သီလဘာဝနာ ၊ သံသရာတိုင်
ရိက္ခာအမှန် မြတ်ပါတည်း ။ ။

Title: လယ်ယာမြေ အောင်ပွဲ
By: မောင်စိုးမြတ် (ချောင်းဦး)
မြစ်ရေတင် ဆည်ရေပေး
စိုက်ပျိုးရေး လမ်းသစ်ထွင် ။
တစ်နှစ်မှာ သုံးသီးစား
အားရဖွယ်ပင် ။
တိုင်းပြည်ကို အလှဆင်
ရွှေပင်တွေ အံ့မခန်း ။
သီးနှံစုံ စိုက်ကာပျိုး
ထွက်တိုးရည်မှန်း ။
'မိုး' 'ဆောင်း' 'နွေ' ခါမရွေး
စိုက်ပျိုးရေး အခြေတည် ။
မြေဩဇာ စုံလင်ကျွေး
ထွန်ရေးစုံညီ ။
အထွက်တိုး အောင်မြင်ပြီ
အားမာန်ချီ လယ်သမား ။
စီမံကိန်း ကျော်ကာတက်ရန်
ရှေ့ဆက်ကြိုးစား ။
နည်းပညာ စနစ်သစ်
ထွန်းပေါ်လှစ် လယ်ယာမြေ ။
နွားထွန်မှ စက်ထွန်ပြောင်း
ကောင်းမြတ်ခြေနေ ။
ပေါများတဲ့ 'ဆည်ရေ'
'မြစ်ရေ' က အစဉ်ရှိ ။
'မြေအောက်ရေ' စက်ရေတွင်းနဲ့
စိုက်ခင်းတွေ လိုသလိုရ
ပြည်တွင်းမှာ စားဝတ်ရေးက
တွေးပူပင် ဘယ်မရှိနိုင်ဘူး
ထူးခြားစွာ အောင်မြင်ခဲ့ပြီမို့
တို့ပြည်ခွင် လယ်ယာစခန်းမှာ
သစ်ဆန်းပါဘိ ။ ။

Title: အညာမြေ အောင်ပွဲ
By: မောင်စိုးမြတ် (ချောင်းဦး)
ဟိုယခင်ခါ ၊ တို့အညာမှာ
မရွာမိုးမင်း ၊ မြဲရှောင်ကွင်းလို့
ကန်တွင်းမှာပင် ၊ ရေမဝင်မို့
နေ့စဉ်သောက်ရေ ၊ ရရှိလေဖို့
တစ်မြေကွာခြား ၊ ချောင်းစပ်နားထိ
နွားလှည်းကိုဆင် ၊ ရေစည်တင်၍
နေ့စဉ်အလုပ် ၊ အမြဲရှုပ်ခဲ့။
ဟိုစဉ်တုန်းက ၊ အညာဒေသမှာ
ရေကရှားပါး ၊ မိုးမများနဲ့
ရွာနားဝန်းကျင် ၊ ရေမတင်မို့
ရေစင်တစ်အိုး ၊ ရွက်သယ်ပိုးဖို့
ချောင်းရိုးသဲခင်း ၊ လက်ယက်တွင်းကို
အတင်းလုယက် ၊ ရေခပ်ထွက်ရ
စိတ်ပျက်ပင်ပန်း အမြဲနွမ်းခဲ့ ။
ဟိုစဉ်ခါတွင် ၊ အညာတစ်ခွင်
ရေလျဉ်စိမ့်စမ်း ၊ ဝေးကွာလှမ်းလို့
ခြောက်ခန်းကျစ်တီး ၊ ကုန်းမြေကြီးနှင့်
ပူမီးတောက်လောင် ၊ မိုးကခေါင်မို့
တောင်ကလေဟော ၊ တသောသောနှင့်
စိတ်မောနွမ်းကြေ ၊ ဖြေမပြေနဲ့
သောက်ရေရရေး ၊ ရွာအဝေးသို့
ပြေးလွှားနေ့စဉ် ၊ ရှာဖွေနှင်ရ
သဲရင်တုန်လှိုက် မြဲဖိုရှိုက်ခဲ့ ။
ခုတော့အညာ ၊ ရေသီတာအား
ဖွေရှာဖို့ရေး ၊ မကြံတွေးတော့
အဝေးချောင်းစပ် ၊ ရေမခပ်တော့
မပြတ်ရေထွက် ၊ ရေမှုတ်စက်မှ
နေ့ရက်ချိန်မှန် ၊ ရေပြည့်လျှံလို့
အုတ်ကန်အတွင်း ၊ ရေတွေတင်းလာ
ရွာတွင်းလယ်တွင်၊ ရေစက်ဆင်၍
လှူရှင်ကုသိုလ် ၊ သောက်ရေချိုနှင့်
စိုပြည်အေးချမ်း ၊ မြဲရွှင်လန်းပြီ
ပြုံးပန်းဝေကာ အလှဖြာတကား ။ ။

Title: ကျေးလက်အလင်း
By: မောင်စိုးမြတ် (ချောင်းဦး)
ကမ္ဘာတစ်ဝန်း ၊ သတင်းဆန်းကို
ပွင့်လန်းနေ့ချင်း ၊ အသိနှင်း၍
အလင်းကျေးလက် ၊ ပြန်ကြားဆက်သည်
တိုးတက်ခေတ်မီ ၊ ထွန်းပေါ်သည်တည့်
ဂုဏ်ရည်ဖိုးထိုက် စာကြည့်တိုက် ။
နိုင်ငံတစ်ခွင် ၊ ဘက်စုံနှင်သည့်
စွမ်းအင်သစ်လျှမ်း ၊ မြဲကြိုးပမ်းပုံ
လုပ်ငန်းဖွံ့ဖြိုး ၊ များကောင်းကျိုးတို့
တိုးတက်သတင်း ၊ နေ့ချက်ချင်းပင်
အလင်းဖြန့်ကာ ၊ တို့ကျေးရွာမှ
စာကြည့်တိုက်လေး ၊ ပြန်ကြားမနှေး ။
ဂျာနယ်မဂ္ဂဇင်း ၊ ပေါင်းစုနှင်း၍
အပြင်းပြေဖတ် ၊ အပျော်ဖတ်နှင့်
ဇာတ်လမ်းရုပ်ပြောင် ၊ များစာစောင်တို့
လူ့ဘောင်လမ်းပြ ၊ စာရသဖြင့်
သုတစွယ်စုံ ၊ ပေါပြည့်စုံစွာ
ရိပ်မြုံအလင်း ၊ အမှောင်ခွင်းသည်
ကောင်းခြင်းဖိုးထိုက် စာကြည့်တိုက် ။
ဪ......
ရွာသူရွာသား ၊ စုပေါင်းအားဖြင့်
ကြိုးစားဝိုင်းကူ ၊ စိတ်ထားဖြူ၍
ပြည်သူများစွာ ၊ သိတိုးလာဖို့
စာပေဒါန ၊ လှူဒါန်းကြကာ
အလှရွှန်းဝေ ၊ ကျေးလက်မြေတွင်
အခြေတိုးဆင့် ၊ များဂုဏ်မြင့်သည်
တူးတင့်စာကြည့်တိုက်ပါတကား ။ ။

Title: အလှသစ်ချိန် အားသစ်ချိန်
By: မောင်စိုးမြတ် (ချောင်းဦး)
အမိမြန်ပြည်(ပြေ) တို့တိုင်းပြည်(ပြေ)
ဖွံ့ဖြိုးဝေစည် သာလေစွ
လှပါရဲ့လား လှရဲ့လား ။
ထွက်တိုးစိုက်ခင်း ယာလယ်ကွင်း
လှဟန်ကြွယ်စွ လှပေစွ ။
ဖွံ့ဖြိုးရေးတွေ ကြိုးပမ်းနေ
ပြည်နယ်အနှံ့လေ အထောက်အကူပြု
တိုးတက်မှုများ ရှိရဲ့လား ။
နယ်စပ်မှလေ ပြည်မမသွေ
ဆေးရုံတွေကျောင်း လမ်းတွေကောင်း
မြစ်ချောင်းကိုပင် တံတားဆင်
စည်ပင်နေပေါ့ စည်ပင်ပေါ့ ။
သွေးချင်းစုံညီ တို့တိုင်းပြည်
စိတ်ထားတူညီ စဉ်လက်တွဲ
မြဲပါရဲ့လား မြဲရဲ့လား ။
လက်နက်ငြိမ်းချမ်း လဲလှယ်ဆန်း
ဆက်လှမ်းမေတ္တာ ကူးယှက်ကာ
အလှသစ္စာထူးပါပေ့ ထူးပါပေ့ ။
ရိုးရာမပျက် ထိန်းသိမ်းလျက်
ဘိုးဘွားစဉ်ဆက် အမွေခံ
ဇာတိမာန်တွေ ရှိသေးလား ။
မျိုးချစ်စိတ်များ လက်ကိုင်ထား
အားမာန်တွေသစ် တိုင်းပြည်ချစ်
ကျွန်စနစ်ဒဏ် တို့မခံ
နယ်ချဲ့မှန်ရင် တိုက်မှာပဲ တိုက်မှာပဲ ။ ။

Title: ရေစုန်လိုက်သူသို့
By: မောင်စိုးမြတ် (ချောင်းဦး)
ရေစုန်ကို မျှောကာလိုက်
ရွတ်တိုက်လို့ လှေမလှော် ။
ရေသာခို အချောင်လမ်း
စိတ်မှန်းရည်မျှော် ။
လုံ့လအား မစိုက်ခဲ့သော်
နော်ခါနော် အဆန်လမ်း ။
မုန်တိုင်းထန် လေဆန်ဖျက်လို့
မိုးသက်နှင် လှိုင်းဂယက်ထန်တော့
ရွက်မနိုင် တက်မကိုင်တတ်နဲ့
အားပြတ်ခွေနွမ်း ။ ။

Title: နှလုံးသား ပဲ့ပြင်မှု
By: မောင်စိုးမြတ် (ချောင်းဦး)
စမ်းရေကကြည်
နေခြည်ကထိုး ။
ရေဇလာ ရွှေရောင်ဟပ်
ပေါင်းစပ်မှုမျိုး ။
စမ်းရေကပြာ
လစန္ဒာ အရောင်ထိုး ။
ရေဇလာ ငွေရောင်ဖွေး
အေးမြမှုမျိုး ။
ကိုယ့်ရင်ထဲ ချစ်ဝေဒနာ
ကာရန်တွေ ဖန်ဆင်း ။
ရင်ထဲမှာ ကဗျာတွေဖြစ်
စိတ်ညစ်မှုကင်း ။ ။

Title: အမြင့်တက်သူများ
By: မောင်စိုးမြတ် (ချောင်းဦး)
ကောင်းကင်ကိုသွား ၊ တိမ်ညွန့်စားပြီး
နားခိုဖို့ရေး ၊ နေရာရွေးမှ
ကျေးဇူးမြဲကန်း ၊ မြေထက်နန်းကို
စံမြန်းဖို့ပင် ၊ သိုက်အုံဆင်သည်
အသင်ဇီဝဇိုး ငှက်မိုက်ဆိုး ။
မိုးစွန်ဘုံဖျား ၊ ဆန်တက်သွားပြီး
မော်ကြွားမာန်ဝင့် ၊ ဘဝင်မြင့်ရင်း
လေလွင့်ကြိုးပြတ် ၊ မြေပြန်ကပ်သည်
ထက်ရပ်ကျူးလွန် လေတံခွန် ။
အမြင့်လှမ်းတက် ၊ အနွယ်ဖက်ပြီး
ဂုဏ်မာန်ဝင့်ကြွား ၊ မာန်တွေထားလည်း
မှီအားကုန်လျှင် ၊ အောက်ပြန်နှင်ခဲ့
အပင်ညွန့်ဝေ နွယ်ပင်တွေ ။
ကျောခိုင်းနှိမ့်ချ ၊ ထင်သေးကြ၍
အားကျတက်လှမ်း ၊ အမြင့်မှန်းပြီး
လမ်းခုလတ်တွင် ၊ အောက်ပြန်နှင်ကာ
ခိုဝင်ပြန်နား ကြတကား ။ ။

Title: ထမင်းအိုး ဟင်းအိုး
By: မောင်စိုးမြတ် (ချောင်းဦး)
အပြင်မည်းသမျှ ၊ ညစ်ပေလှလည်း
တွင်းကသန့်ရှင်း ၊ ကျက်အောင်နှင်းလို့
ထမင်းဟင်းလျာ ၊ စားဖွယ်ရာကို
ကောင်းစွာဖြစ်ရေး အမည်းခံပေးတကား ။

Title: ရက်ကန်းစင် ဖူးစာ
By: မောင်စိုးမြတ် (ချောင်းဦး)
ညအခင်းမှာ ၊ လမင်းသာ၍
ကညာနှမ ၊ ချည်ကိုချလျှင်
ချိုမြစကား ၊ မြဲပြောကြားတတ်
နားကပ်တွတ်ထိုး ၊ မောင်လူဆိုးနှင့်
ချစ်မိုးတွေစွေ မေတ္တာဝေ ။
ရင်ခွင်အနား ၊ ချစ်အစဉ်ပွားကာ
စကားရိသဲ့ ၊ ပုံကြီးချဲ့၍
ခနဲ့ခနိုး ၊ စိတ်မရိုးဘဲ
တွတ်ထိုးတတ်သူ ၊ မေ့သည်းဖြူနှင့်
ကြင်သူနှစ်ဦး ၊ ချစ်ရည်လူး။
ကွက်ဆန်းအထွင် ၊ ရက်ကန်းစင်မှာ
ကြင်နာသမှု ၊ စဉ်လာပြု၍
အညုအချွဲ ၊ အမြဲကဲကာ
မေ့သည်းအကို ၊ ချစ်ရေးဆိုလျက်
ချိုသာကြည်နူး ပီတိထူး ။
သည်ဝါအကျွတ် ၊ ကြည်သာညွတ်လို့
ထွတ်မြတ်မင်္ဂလာ ၊ လက်ထပ်ပါစို့
ဖူးစာဆုံစည်း ၊ နှစ်ကိုယ်နီးဖို့
နှီးနှောတိုင်ပင်၊ ပျို့လုပ်ခွင်၌
ကြင်နာလွှမ်းခြုံ နေတကား ။ ။

Title: အစ်ကို့လယ်တော ပျို့လယ်တော
By: မောင်စိုးမြတ် (ချောင်းဦး)
မိုးလည်းမကျ ၊ ပျိုးမချခင်
အားရအောင်ပင် ၊ ထွန်းရေးငင်ရ
ပေါင်းသင်မှိုက်ရှင်း ၊ မြောင်းပြင်ခြင်းတို့
လယ်ဆင်းအတူ ၊ ဝိုင်းဝန်းကူတတ်
ကြင်သူသက်လျာ ၊ ဇနီးကညာနှင့်
တွဲကာတူယှဉ် လယ်လုပ်ခွင် ။
မိုးလည်းအကျ ၊ ပျိုးကြဲချလျှင်
နှမသက်ထား ၊ အိမ်မနားဘဲ
တောသွားအတူ ၊ ပျို့ချစ်သူကို
ဝိုင်းကူတောင်းရွက် ၊ မျိုးကြဲပက်လို့
ရွံ့ဗွက်လယ်တွင်း ၊ ရေထဲဆင်းလို့
အတင်းသယ်ပို့ ချွေးစိုစို့ ။
မိုးအစဉ်ဆက်ချ ၊ ပျိုးပင်ရက်ရလျှင်
လုံ့လတူညီ ၊ လယ်တောဆီသို့
ကိုယ်စီဝန်တာ ၊ ခွဲဝေကာဖြင့်
မောင့်မှာပျိုးနုတ် ၊ သယ်ပို့လုပ်နှင့်
ပျို့လုပ်ဆောင်တာ ၊ ချက်ပြုတ်ကာနှင့်
လယ်မှာကောက်စိုက် ၊ ပျိုတစ်သိုက်နှင့်
ရောလိုက်တူနှော ၊ စိတ်မမောနိုင်
တောသူ့စွမ်းအင် လယ်တောခွင် ။
အစ်ကို့လယ်တော ၊ ပျို့လယ်တောမို့
မမောနိုင်ပင် ၊ လယ်လုပ်ခွင်၌
ပင်ပန်းမမှု ၊ ရွှင်လန်းပြုကာ
ပူမှုဗျာကင်း ၊ အေးချမ်းခြင်းဖြင့်
မိုးတွင်းဆောင်းနွေ ၊ အားသစ်ဝေပြီး
နေထွက်နေဝင် ၊ ပျော်ပျော်ရွှင်နှင့်
နေ့စဉ်တောဆင်း ၊ လုံ့လနှင်းသည်
စိုက်ခင်းထွက်တိုး ရေးပါတကား ။ ။

Title: ရေခပ်လမ်း
By: မောင်စိုးမြတ် (ချောင်းဦး)
ခရမ်းရောင် မိုးကောင်းကင်
နေအဝင် ညနေချမ်း ။
ပျိုလူပျို ခြေရာထပ်
ရေခပ်တဲ့ လမ်း ။
ပန်းအလှ မျိုးစုံ
လုံမေတို့ ပန်ဆင်မြဲ ။
ညနေချိန် အလှထူး
ရွှင်မြူးလျက်ပဲ
ပါးစပ်တွေ သာလိကာ
ပျော်ရွှင်စွာ လှောင်ပြောင်စ ။
သည်းခံကာ ခွင့်လွှတ်ထား
ကျီစားသန်ကြ ။
အပြုံးပန်း တဝေဝေ
ရေအိုးတွေ ကိုယ်စီရွက် ။
ကိုလူပျို လာလို့ငမ်းမှ
ခြေလှမ်းတွေသွက် ။
ကျေးရွာ၏ လုံမေခင်
ရိုးရိုးယဉ် မျက်နှာထား ။
လူပျိုမြင် အသည်းထိတ်
ရှက်ရွံ့ စိတ်ပွား ။
ပုလွေသံ ချစ်တေးမြှူ
ပျိုတို့လူ လာလို့ချွဲ ။
အကြင်နာ ကရုဏာသက်
မျက်စောင်းတွေခဲ ။
ကြည်နူးမှု ဝေဖြာ
ကျေးတောရွာ ရေခပ်လမ်း ။
သဘောဖြူ မနောဖြူတဲ့
ကျေးလက်သူ လုံမေပျိုနဲ့
ကိုလူပျို ဆုံကာတွေ့
နေ့ညနေချမ်း ။ ။

Title: ကျေးလက်ပွဲခင်း
By: မောင်စိုးမြတ် (ချောင်းဦး)
ပတ်မသံ ဗေထီတီး
ပွဲခင်းကြီး လူပြည့်လျှံ ။
တစ်နှစ်မှာ တစ်ခါပွဲ
ဆင်နွှဲပျော်ပြန် ။
လှည်းဝိုင်းကြီး ဘေးပတ်ရံ
ပွဲကြည့်ရန် ကွပ်ပျစ်ခင်း ။
ညလုံးပေါက် ပွဲကြည့်ရေး
လေးထားအားတင်း ။
မလေးခင် ပျိုတစ်သင်း
ဖျားခင်းလို့ နေရာယူ ။
ထိပ်ဆုံးမှာ မီးရောင်အောက်
ဂုဏ်မောက်တောသူ ။
သနပ်ခါး ဖွေးဖွေးဖြူ
ပြုံးဟန်မူ မျက်နှာထား ။
ခြယ်မှုန်းကာ ဝတ်ဆင်သ
အလှမာန်ကြွား ။
ပွဲဇာတ်ခုံ ဘေးအစပ်
မတ်တပ်ရပ် လူပျိုတွေ ။
ရှိုးအပြည့် စတိုင်ကျနဲ့
ဟန်ပြလျက်နေ ။
ချစ်သူကိုရှာဖွေ
မီးရောင်တွေ ဝေ့ဝဲ ။
ကညာခင် အနေခက်
မျက်စောင်းမာန်ခဲ ။
လူထဲမှာ တိတ်တခိုး
မရိုးတဲ့ ကြည့်ချင်းဆုံ ။
ညခင်းမှာ သည်ခါပွဲ
အသည်းရင်ခုန် ။
နဖူးစာ ရွာလယ်ပုံ
တွေ့ရကြုံ ချစ်ဇာတ်လမ်း ။
ပွဲကြည့်လာ ပီတိထူး
ကြည်နူးရွှင်လန်း ။
ကျေးလက်မြေ တောဓလေ့
ပျော်မွေ့ကြ ပွဲခင်းသာ
အေးချမ်းစွာ အန္တရာယ်ကင်း
ကောင်းခြင်းစုံစွာ ။
နယ်လေးရပ် စုံလင်လာ
ဖော်သဟာ ဆွေတစ်သင်း ။
ရင်းနှီးစွာ ကိုယ်စီပြုံးလို့
အမုန်းရန် ဘယာဝေးတဲ့
ကျေးလက်ပွဲခင်း ။ ။

Title: ကျေးလက် ဘုရားပွဲ
By: မောင်စိုးမြတ် (ချောင်းဦး)
ချစ်တဲ့သူငယ်လေ
သူငယ်ချင်းကောင်း ၊ ယောက်မတို့လေ ။
တစ်နှစ်တစ်ခါ ၊ တို့ရွာစဉ်မြဲ
သဒ္ဓါပွား မြတ်ဘုရားပွဲကို
စဉ်မြဲသဘင်ပွဲ ဆင်နွှဲချိန်ခါကျင်းပပြီ ။
လှူဒါန်းစုစု ကောင်းမှုစုံလင်
စာရေးတံမဲ အားခဲဂုဏ်တင်လျက်
ဝေဖြာလွင် စေတနာရှင် ပဒေသာပင်တို့ စည်မှစည်၊
ဘုရားကုန်းတက် ရွာထွက်လမ်းမှာ
နွားလှည်းပြိုင် သံမြိုင်ညာလို့
ဖော်သဟာမော်ကာ ပျော်စရာလှည်းတန်းရှည် ။
ဒိုးပတ်ဝိုင်း ဆူဆူညံ
တီးလက်သံ မိုးယံမြိုင်တော့
အယိုင်ကနှင့် မြိုင်ထနှင့်။
ပျိုလူပျို တွေ့ကြုံကြ
ရှုမဝ အလှကိုယ်စီမို့
ကြာချီပြုံးနှင့် မက်လုံးနှင့် ။
ရပ်နီးဝေး ညာတကာ
ပွဲတော်ခါ ဆုံလာတွေ့ရ
ချမ်းမြေ့ဖွယ်နှင့် လွမ်းဖွယ်နှင့် ။
ဘိုးဘွားတို့ ကောင်းမှုယူ
သဒ္ဓါဖြူ ပေးလှူဒါန်းလို့
ဆွမ်းရေချမ်းနှင့် မုံ့ဆန်းနှင့် ။
မျိုးဘာသာဖက် တိုးကာတက်လို့
ရိုးရာမပျက်ပ ဆင်နွှဲကြသရှင် ။
ရွာပသာဒ ဂုဏ်ယူကြသည်
ဒါနနဲ့သာ ပျော်ကြပါသရှင် ။
ဘိုးဘွားအရိပ် အမျိုးသားစိတ်နဲ့
နိုးကြားဖိတ်ကာ စေတနာပွားသရှင် ။
ရွာလုံးကျွတ် မြတ်အလှူ
မြန်မာမူ အလံထူလိုက်သည်သို့
သဒ္ဓါဖြူ စံယူထိုက်ပြီမို့
စရိုက်ဘာသာ အရောင်မညှိုးရအောင်
ဆတိုးကာ တာဝန်ဆက်တယ်
ကျေးလက်ရွာ ဘုရားပွဲကို
ဆင်နွှဲတယ်လေး ။ ။

Title: သုံးရာသီ ပြောင်းလွဲခြင်း
By: မောင်စိုးမြတ် (ချောင်းဦး)
နွေရုပ်လွှာ
ကြွေပြုရွက်ဝါ ၊ မြေခကာနှင့်
ဇရာပုံနှိုင်း ၊ ရိုးတံပြိုင်း၍
ကိုင်းခတ်သစ်ပင် မပျိုလွင် ။
မိုးအလှ
စိမ်းမြစိုပြေ(ပြည်) ရွက်နုဝေနှင့်
ယာမြေလယ်တော ၊ ရှုမြင်မောအောင်
တောတောင်တရိုး အလှဖြိုး ။
ဆောင်းအသွင်
ကောင်းကင်တစ်ခုလုံး ၊ နှင်းလွှာဖုံးတို့
နေလုံးရေးရေး ၊ ချမ်းစိမ့်အေးသည်
မြသွေးရောင်ခြယ် အလှကြွယ် ။
ရာသီဥတု ၊ ပြောင်းလွဲမှုတို့
ရှုကြည့်မျက်မြင် ၊ ကြည့်တတ်လျှင်မူ
ပင်ကိုသဘာဝ ၊ သူ့အလှနှင့်
လောကဓမ္မတာ ၊ ဖြစ်စဉ်ပါတည့်
နိယာမတရား ပါတကား ။ ။

Title: တိမ်တောက်ချိန်
By: မောင်စိုးမြတ် (ချောင်းဦး)
နေရောင်ဆလိုက် ၊ အလင်းကိုက်၍
တိမ်တိုက်အဖျား ၊ တိမ်ညွန့်နားတို့
များပြားအရောင် ၊ အလှဆောင်လျက်
တောက်ပြောင်စေမှု ၊ ထည်ဝါပြုလည်း
အတုရောင်စုံ ၊ ခဏကြုံသည်
ဂုဏ်အင်ကင်းမဲ့ပါတကား ။ ။

Title: မြန်မာ့ဓား
By: မောင်စိုးမြတ် (ချောင်းဦး)
အသွားတစ်ဖက် ၊ ထက်ထက်မြက်နှင့်
တစ်ဖက်အနှောင့် ၊ အင်အားတောင့်ကာ
ဖြောင့်မှန်ဆုံးဖြတ် ၊ မြဲသုံးသပ်၍
ရပ်တည်မှန်ကန် ၊ သစ္စာနှံလျက်
နိုင်ငံအတွက် ၊ တန်ခိုးထက်အောင်
တစ်ဖက်အသွား ၊ တစ်ဖက်အားမို့
လေးစားယုံကြည်ထိုက်ပါတကား ။ ။

Title: ကုသလ အမျှဝေခြင်း
By: မောင်စိုးမြတ် (ချောင်းဦး)
တစ်တိုင်မက ၊ နှစ်တိုင်မျှ၍
ရယူထွန်းညှိ ၊ ထောင်သောင်းရှိလည်း
ပကတိအလင်း ၊ တောက်ပဝင်းကာ
လျှော့ခြင်းနည်းပါး ၊ မရှိငြားဘဲ
တိုးပွားမြဲခိုင် ဖယောင်းတိုင်သို့ ......... ။
မြတ်သောဒါန ၊ ကုသလလည်း
အမျှတန်းတွေ ၊ မြဲပေးဝေက
စေတနာမှန် ၊ သဒ္ဓါလျှံမို့
ဖန်ဖန်ဂုဏ်ရည်တိုးတကား ။ ။

Title: မွန်မြတ်စိတ်မွေး မြဲယဉ်ကျေး
By: မောင်စိုးမြတ် (ချောင်းဦး)
ရှက်ကြောက်နှစ်ဖြာ စိတ်မှာထားလို့
သိက္ခာများတော့ ရှိရမယ် ။
ရိုးသားကာရယ် သစ္စာထားလျက်
မေတ္တာများမပျက် ခင်မင်ကွယ် ။
ကောက်ကျစ်ဉာဏ်ကြွယ် လုပ်ကြံကင်းလို့
ဟုတ်မှန်ခြင်းနဲ့ ရပ်တည်မယ် ။
ရိုကျိုးရမယ် မိဘနှစ်ပါးကို
အဓိကထားလို့ တို့ကိုးကွယ် ။
ဆရာဆိုကွယ် အရေးထားပြုလို့
လေးစားမှုနဲ့ ကိုးကွယ်မယ် ။
မွန်မြတ်စွာကွယ် အခြေခိုင်ပြုစို့
နေထိုင်မှုနဲ့ ယဉ်ကျေးမယ် ။
ယဉ်ကျေးမယ် ယဉ်ကျေးမယ် ။ ။

Title: နှလုံးသားဆန္ဒ
By: မောင်စိုးမြတ် (ချောင်းဦး)
အလွမ်းလေးတွေ ၊ ပန်းလိုကြွေလို့
နွမ်းကြေသွားရင် ကောင်းမှာပဲ။
အဆွေးလေးတွေ ၊ သစ်ရွက်ကြွေလို
လေလွင့်သွားရင် ကောင်းမှာပဲ ။
တမ်းတမှုတွေ ၊ အိုင်ထဲရေလို
မြေမှာခန်းရင် ကောင်းမှာပဲ ။
အချစ်တရားခံ ၊ အကြောင်းဖန်သည့်
ဆွေးကျန်လွမ်းရစ် ၊ တမ်းတဖြစ်တွေ
စွန့်ပစ်ပယ်ချ လိုက်ချင်တယ် ။ ။

Title: ထွက်ပေါက်
By: မောင်စိုးမြတ် (ချောင်းဦး)
ကိလေသာ နွံတွင်းမှ
မလွတ်ကင်း များသူငါ ။
ဒုက္ခကို ကျောမှာပိုး
ဖြစ်ဆိုး လျက်သာ ။
ငြိမ်းချမ်းမှုရှာ
ခန္ဓာမှာ ကြုံတွေ့ ။
ကျင့်ကြံကာ အမှောင်ခွင်း၍
ဝိပဿနာ အရောင်လင်းရင်
လွတ်ကင်းမယ်လေ့ ။ ။

Title: အသွင်မတူ ဆည်းဆာ
By: မောင်စိုးမြတ် (ချောင်းဦး)
လောကဆည်းဆာ ၊ ရှုခင်းသာကို
ရင်မှာခံစား ၊ အပြုံးများဖြင့်
နားယူချိန်မှန် ၊ လေညင်းခံပြီး
ဇိမ်ခံကြည်နူး ပီတိထူးကြ ။
ဘဝဆည်းဆာ ၊ အိုဇရာကို
များစွာရွံ့ကြောက် ၊ ဗျာပါရောက်၍
ဖောက်ပြန်တွေးတော ၊ စိတ်ဝယ်မောကာ
မနောဘဝင် မပြုံးရွှင်ပါတကား ။ ။

Title: မူးယစ်ကင်းဝေး တိုက်ဖျက်မနှေး
By: မောင်စိုးမြတ် (ချောင်းဦး)
လူသားကမ္ဘာ ၊ ခြိမ်းကာခြောက်လို့
ဘိန်းဟာကြောက်ဖို့ ကောင်းလှတယ် ။
ဘိန်းမျိုးတွေရယ် ၊ မူးယစ်ဆေးတို့
အထူးစစ်ဆေး ၊ ရှောင်ရှားမယ်။
မူးယစ်စုံကွယ် ၊ အသူရာမျိုးမို့
လူတကာအကျိုးကို ဖျက်ဆီးတယ် ။
စီးပွားပျက်လွယ် ၊ ဘဝဆုံးလို့
မရဏကုန်းသို့ မြန်းရမယ် ။
လူသားမျိုးနွယ် ၊ အန္တရာယ်ဆိုးကို
အမြန်ဖယ်ချိုးလို့ မြဲကာကွယ် ။
ဘိန်းမျိုးဘိန်းနွယ် ၊ အသီးတို့ပျက်ဖို့
မီးရှို့ဖျက်လို့ အမြစ်ဖြတ်တယ် ။
မူးယစ်ရန်စွယ် ၊ မတိုးပွားရေးကို
အမျိုးသားရေးနဲ့၊ ရှင်းလင်းဖယ် ။
ရှင်းမယ် ။ ရှင်းမယ် ။ ။

Title: အမှန်လမ်းနှင့် အောင်ပန်းဝင်
By: မောင်စိုးမြတ် (ချောင်းဦး)
အမုန်းမာန်
ပြုံးဟန်နဲ့ ထိန်းချုပ် ။
ဒေါသကို ပယ်ခွာပစ်
မေတ္တာချွန်းအုပ် ။
မကောင်းမှု
ကောင်းမှုနဲ့ပိုင်စိုး
အကုသိုလ် ဖယ်ခွာပြု
ကုသိုလ်လွမ်းမိုး ။
အမှားစုံ
တရားဂုဏ် အသိလင်း ။
ဝေဖန်ကာ ပိုင်းခြားကြည့်
သိဉာဏ်ထိုးထွင်း ။
လူ့ဘဝ အလှဖြာ
သာသာယာ နေထိုင်မှု ။
ကြံဆောင်ကာ အမှန်လမ်းကို
အောင်ပန်းဝင် ဝင့်ဝင့်ကြွားဖို့
ကြိုးစားအားပြု ။

Title: မြန်မာ့ကပွဲ
By: မောင်စိုးမြတ် (ချောင်းဦး)
မြန်မာမှု အခြေတိုး
ဦးရွှေရိုး ကဟန်ယဉ် ။
ဘုရားပွဲ အလှူပွဲ
အမြဲပါဝင် ။
ရိုးရာပွဲစုံလင်
ပျော်ပျော်ရွှင် သူဆင်နွှဲ ။
ဝိုင်းတော်သား ဖော်အပေါင်းနဲ့
စုပေါင်းကပွဲ ။
တီးလက်သံ မြူးမြူးကြွ
ဒိုးသံက မြည်သံထို ။
ဝါးလက်ခုပ် နှဲလင်းကွင်း ။
တေးချင်းသံစုံ ။
ဝတ်ဆင်ထား တိုက်ပုံ
မြန်မာ့ဂုဏ် ပုသိမ်ထီး ။
နှုတ်ခမ်းမွှေး ခေါင်းပေါင်းစနဲ့
ကကွက်အံ့ချီး ။
ပရိသတ် ဝိုင်းအုံခဲ
ရွှေရိုးပွဲ လူတွေစည် ။
အလွှာစုံ အကြိုက်တွေ့
ပျော်မွေ့ရွှင်ကြည် ။
ခေတ်ဆက်ဆက် အခြေတည်
ကဟန်ညီ မကွယ်ပျောက် ။
သူမပါ ပွဲမပြီးမို့
အလှူတကာ စွဲမငြီးအောင်
လူကြီးလူငယ် အကြိုက်တိုးတယ်
ရိုးရာဂုဏ်တောက် ။ ။

Title: မြန်မာ့စာပေ
By: မောင်စိုးမြတ် (ချောင်းဦး)
အသိဝိဇ္ဇာ ၊ ညွှန်ပြကာနှင့်
ရှောင်ခွင်အမှား ၊ မလိုက်စားအောင်
မတရားအမှု ၊ မပြုစုအောင်
တုယောင်မိုက်ဆိုး ၊ တောမတိုးအောင်
ကောင်းကျိုးဆောင်နှင်း ၊ အမှောင်ခွင်းသည်
အလင်းဖြာဝေ တို့စာပေ ။
ရှုံးနိမ့်ဘဝ ၊ စိတ်ဓာတ်ကျ၍
တက်ကြွမှုကင်း ၊ နှိမ့်ချခြင်းကို
အားတင်းမာန်ဝင် ၊ တိုးတက်ချင်အောင်
ဉာဏ်ယှဉ်ကြိုးပမ်း ၊ လုံလလွှမ်း၍
အောင်ပန်းဖြာဝေ တို့စာပေ ။
မသိနားမလည် ၊ အမှားကြွယ်၍
တွယ်တာစွဲလမ်း ၊ စရိုက်ကြမ်းက
လမ်းမှန်ကိုပျောက် ၊ လမ်းမှားလျှောက်သူ
ချောက်ထဲမကျ ၊ မှောင်မချခင်
ဘဝပြောင်းလွဲ ၊ အလှကဲအောင်
အောင်ပွဲကိုစေ တို့စာပေ ။
မြန်မာစာပေ၊ ကောင်းကျိုးဝေ၍
ခြေခံမူလ ၊ မြတ်ဗုဒ္ဓ၏
ဟောပြညွှန်ကြား ၊ မြတ်တရားနှင့်
မိန့်ကြားသံဃာ ၊ ဆုံးမစာဖြင့်
ဆရာကဝိ ၊ ပညာရှိတို့
နီတိစုံလင် ၊ ရာဇဝင်မှ
ဂုဏ်အင်များပြား ၊ လွန်ထူးခြားသည်
အမျိုးသားစာပေ ပါတကား ။ ။

Title: သိင်္ဂါရ ရိပ်မြုံ
By: မောင်စိုးမြတ် (ချောင်းဦး)
ကဗျာမိုးမင်း ၊ ရွာဖြိုးဆင်း၍
ချစ်ခြင်းသံစဉ် ၊ မြဲသစ်လွင်ကာ
အစဉ်သီကျူး ၊ တေးဖွဲ့မြူးမည် ။
ကဗျာလမင်း ၊ အရောင်လင်း၍
ဝင်းပသာယာ ၊ အလှဖြာလျက်
ပြည်ရွာအနှံ့ ၊ အအေးဖြန့်မည် ။
ကဗျာပွင့်ပန်း ၊ ဖူးပွင့်လန်း၍
ထုံလျှမ်းမွှေးကြိုင် ၊ နံ့သာလှိုင်ကာ
မြိုင်ဆိုင်ဝေဆာ အလှဖြာမည် ။
ကဗျာညင်းလေ ၊ အနှံ့စေလို့
ပြေပြေသင်းသင်း ၊ ဖြန့်ကြက်ခင်းကာ
ကောင်းခြင်းစုံစွာ ဝင်ဆန့်ပါမည် ။
ချစ်ခြင်းရသ ၊ သိင်္ဂါရနှင့်
ဝီရအားမာန် ၊ အရင်းခံ၍
မွမ်းမံစီခြယ် ၊ ရသကြွယ်ပြီး
ထည်ဝါဖြာဝေ ၊ ကဗျာတွေဖြင့်
မိုးမြေအနှံ့ ၊ ကြဲကာဖြန့်မည်
ရှင်းသန့်အေးချမ်း ပါစေသော် ။ ။

Title: ရသဖြိုးလျှံ ဆန္ဒမှန်
By: မောင်စိုးမြတ် (ချောင်းဦး)
ကဗျာပန်းလှ ၊ စီကုံးသ၍
လောကအလယ် ၊ ဂုဏ်ဝင့်ထည်အောင်
ကြွယ်ဝစီးပွား ၊ တိုးတက်များအောင်
ကြိုးစားအားစိုက် ၊ နောက်ယောင်လိုက်၍
လူကြိုက်များရေး ၊ ဦးစားပေးသည့်
ရေးဖွဲ့ကဗျာ မဟုတ်ပါ ။
ကဗျာဥယျာဉ် ၊ အလှဆင်၍
လိုအင်လောဘ ၊ စဉ်ပြည့်ဝအောင်
ရောင်းချဈေးခေါ် ၊ ခွင့်ရေးမျှော်လျက်
ဒေါ်လာရရေး ၊ စိတ်ကူးတွေးနှင့်
ရေးဖွဲ့ကြိုးစား ၊ အလေးထားကာ
စီးပွားကဗျာ မဟုတ်ပါ ။
ကဗျာပျိုးခင်း ၊ လှဆင်နှင်း၍
ရင်းနှီးကြောင်းခံ ၊ ငွေရရန်နှင့်
ဟိတ်ဟန်ထင်ရှား ၊ ဂုဏ်ကျော်ကြားအောင်
စွမ်းအားထုတ်ပြ ၊ မာန်မာနဖြင့်
အတ္တကဗျာ မဟုတ်ပါ ။
လင်္ကာပန်းခိုင် ၊ ပွင့်လန်းမြိုင်၍
နိုင်ငံအကျိုး ၊ ကိုယ့်လူမျိုး၏
ကောင်းကျိုးဆောင်ကာ ၊ စေတနာနှင့်
ဝါသနာမှု ၊ အခြေပြုကာ
လူမှုဝန်းကျင် ၊ အလှဆင်လျက်
ယဉ်ကျေးအမွေ ၊ တို့စာပေကို
ခြေခံခိုမှီး ၊ ဖြည့်စွမ်းပြီးလျှင်
မီးရှူးတောက်ပ ၊ မြတ်ဒါနတည့်
အလှကဗျာတွေ အမျိုးသားအရောင် ။
မြန်မာ့ဌာနေ တိုးပွားအောင် ။ ။

Title: အမည်မဲ့
By: ရုပ်ရှင်မျက်မှန်-၁၉၈၀
ကျွန်တော့်မှာ...
ငါးမျှားချိတ်တစ်ခုရှိတယ်၊
အဲ့ဒါနဲ့ အရာရာကို
မျှားလို့ရတယ်။
တစ်ခါက ထိသမျှ ရွှေ​ဖြစ်စေတဲ့
မိုက်ဒက်ဘုရင်ရဲ့ လက်တစ်ဖက်ရတယ်။
တစ်ခါက ကျောက်သားဖြစ်စပြုနေတဲ့
အစိမ်းရောင် အိမ်မက်တစ်ခုရတယ်။
တစ်ခါက တစ်ကိုက်ကိုက်ထားတဲ့
အေးဝရဲ့ ပန်းသီးတစ်လုံးရတယ်။
တစ်ခါက ဖော်မယ်လင်စိမ်ထားတဲ့
ခေတ်စမ်းကဗျာစာအုပ်တစ်အုပ်ရတယ်။
တစ်ခါက အိုင်စတိုင်းရဲ့
လက်တန်မပါတဲ့ လက်ပတ်နာရီတစ်လုံးရတယ်။
တစ်ခါက သံမဏိ နဲ့ဖာထေးထားတဲ့
ကောင်းကင်​ဟောင်းတစ်ခုရတယ်။
တစ်ခါက မီးသွေးနဲ့ ဖုတ်ထားတဲ့
ခရမ်းပြာ သစ်ခွတစ်ပွင့်ရတယ်။
တစ်ခါက ကင်ဆာဖြစ်နေတဲ့
ဒါဝင်ရဲ့ သီအိုရီတစ်ခုရတယ်။
တစ်ခါက ခွေးစားခွက်ကိုလုပ်ထားတဲ့
ကျော်ကြားမှုသရဖူတစ်ခုရတယ်။
တစ်ခါက ရေဒီယိုအက်တမ်ဓာတ်ကြွနေတဲ့
ဝီဓူရရဲ့ အသည်းနှလုံးရတယ်။
တစ်ခါက မြားတစ်စင်းမှာ စုချည်ထားတဲ့
ခင်ဗျားတို့ရဲ့ မုန်းတီးမှုရတယ်။
အဲ့ဒါနဲ့ အရာရာကို မျှားလို့ရတယ်။
အဲ့ဒါနဲ့....
ငါးကိုတော့ မျှားလို့မရဘူး။

Title: လေကိုရှူရှိုက်ခြင်း ဒုတိယပုံစံ
By: ဂီတပ​ဒေသာ - ၁၉၈၄
အဲသလိုနဲ့...
သန်းပေါင်းလေးထောင်ထဲမှာ
ခင်ဗျားဟာ နံပါတ်ဘယ်လောက်ဖြစ်ခဲ့ပါသလဲ။
လောကမှာ ....
လူတွေ များတယ်
ဖိနပ်တွေ များတယ်
ကာဘွန်ဒိုင်အောက်ဆိုဒ်ဓာတ်တွေ များတယ်။
လူဆိုတာ...
ဘောင်းဘီဝတ်တယ်
အမဲသားစားတယ်
စီးကရက်သောက်တယ်
(ကိုယ်မလုပ်တဲ့ အလုပ်တချို့ပေါ့)
လူဆိုတာ...
သတင်းစာဖတ်တယ်
ပိရမစ်ဆောက်တယ်
စပါးစိုက်တယ်
အာကာသထဲမှာ လမ်းလျှောက်တယ်
(ကိုယ်မလုပ်တဲ့ အလုပ်တချို့ပေါ့)။
လူဆိုတာ....
အကုသိုလ်ကို အကြွေးဝယ်နိုင်တယ်
လေခွန်​မဆောင်ရဘူး
သေရင် သင်္ချိုင်းရှိတယ်။
သင်ဟာ...
အောက်စီဂျင်နဲ့ ထိုက်တန်ပါရဲ့လား။

Title: ထိုတောအုပ်
By: ရသမိုးကောင်ကင်(၁) ကဗျာမဂ္ဂဇင်း
လောကဓံတရားဆိုတာ
ရှစ်ပါးထက်မပို
သင့်နာရီကို လောလောဆယ်တိုက်ဖို့မလို
တစ်ယောက်နဲ့တစ်ယောက် ညီဖို့မလို
မက်ဒေါနားကို ကျွန်တော်ကြိုက်ဖို့ မလို
အဲ့သလို လက်ခံပြီဆိုရင်
လာလေ, သွားကြစို့
သီချင်းတွေရှိတဲ့ လက်ဖက်ရည်ဆိုင်
ကုလားထိုင်မှာ ဘာအပြစ်မှ မရှိပါဘူးကွယ်။
ခွဲထွက်သွားတဲ့ ထိပ်ပါးပါးနဲ့
အမေရဲ့ အဘိုးအိုပေါက်စတစ်ယောက်
ငါလေ....တစ်ခါတုန်းကတော့
ဘဝမှာ
ဝလုံးလို ဝိုင်းအောင်ရေးဖို့က
ရည်မှန်းချက် စ, ခဲ့တဲ့သူပဲပေါ့။
ဟေ့သူငယ်
ပြက္ခဒိန်စာရွက်ကိုဆုတ်
စက္ကူလှေ မလုပ်လိုက်ပါနဲ့။
တစ်နပ်စာအတွက် ပင်လယ်
ရယ်မောမှုကို ကုတ်နဲ့ကော်ရ
ရောင်စုံပူဖောင်းရောင်းသမား
တစ်ခါတလေ ထီပေါ်မှာ အတိတ်ရေးမိ
ပိတ်ကားပေါ်က ဒင်းကလေး​အကြောင်းပြော
မာကျောသော အရာတစ်ခုတော့ရှိရဲ့
အဲ့ဒါဟာ ကျွန်တော့်ယပ်တောင်ပါ
အနတ္တလက္ခဏာသူတ်လည်းပါ
ရာသီလိုက်ပွင့်တဲ့ ပန်းတွေလည်းပါ
ဂြိုဟ်တုသတင်းလည်းပါ (အဲ့သလိုနဲ့)
ပါဝါများများတိုး (မျက်မှန်)
သွေးများများတိုး
အသိဥာဏ်ကလည်း နည်းနည်းတိုးခဲ့ရ။
ကလေးတွေကို လှည့်စားရန်
နံရံတွင် အရုပ်ဖြင့်ပြုလုပ်
အရုပ်ပေါင်းများစွာ
ကျွန်ုပ်တို့လက်များ လိမ္မာစို့။

Title: နေ့နဲ့ည
By: ရသမိုးကောင်ကင်(၂) ကဗျာမဂ္ဂဇင်း
နေ့ကို ကလေးတွေက
ချောကလက်လို စားတယ်
ညကိုတော့
သူတို့ဖိနပ်တွေလို
ကုတင်​ခြေရင်းမှာ ချွတ်ထားခဲ့ကြတယ်။
နေ့ကိုနေ့မင်းက
တံတားလုပ်ပြီးလျှောက်တယ်။
ညကိုတော့
ရေငုပ်သ​င်ဘောလို လုပ်ပြီး
ကြယ်ပင်​လယ်အောက်မှာ မြုပ်နေတယ်။
နေ့ကိုငှက်တွေက
ဓာတ်ပြားတစ်ချပ်လုပ်ပြီးဖွင့်တယ်။
ညကိုတော့
ဖတ်ပြီးတဲ့ သီချင်းစာအုပ်လို
ပိတ်ထားလိုက်ကြတယ်။
နေ့ကိုတော့ ပန်းပွင့်တွေက
သတို့သမီးလို အလှပြင်ပေးတယ်
ညကိုတော့
တယ်လီဖုန်းလုပ်ပြီး(သူတို့)
ရနံ့ခြင်းစကားပြောကြတယ်
နေ့ကို လူကြီးတွေက
ဝန်တင်လှည်းလိုရုန်းဆွဲကြတယ်
ညကိုတော့
စည်သွပ်ဗူးလိုဖောက်
အထဲက အိမ်မက်ကို သောက်ကြတယ်။

Title: အမည်မဲ့(၁)
By: ဒဂုန်မဂ္ဂဇင်း - ၁၉၁၆
ဘယ်သူတွေလဲ
တိုးလျှိုပေါက်ခန္ဓာကိုယ်နဲ့
တီးလုံးမဲ့ ကခုန်နေတာ။
ဘယ်သူတွေလဲ
သက်တန့်ရောင်အရေပြားနဲ့
​အတောင်ပံမရှိဘဲ ပျံဝဲနေတာ။
ဘယ်သူတွေလဲ
မှန်နဲ့လုပ်ထားတဲ့ ကမ္ဘာနဲ့
သဘာဝတရားကို ​ဖျားယောင်းနေတာ။
အဲ့ဒါ
ဆပ်ပြာပူဖောင်းတွေပေါ့
သူတို့နာရီက မြန်တယ်
သူတို့အိမ်မက်က မြန်တယ်
သူတို့အသက်ရှူသံက မြန်တယ်
ဆပ်ပြာပူဖောင်းဆိုတာ လောကပွင့်တဲ့ပန်းဖြစ်တယ်။

Title: မိမိအ​ရေပြားမှ လမ်းလျှောက်ထွက်ခြင်း
By: သဘင်မဂ္ဂဇင်း - ၁၉၈၇/ဧပြီ
ဒိန်ချဥ်ကို ကြိုက်တယ်
ကန်ထရီးရောခ့်ကို ကြိုက်တယ်
ခင်မေအောင်ကို ကြိုက်တယ်
ရှောလမုန်ဘုရင်ရဲ့ စွံပလွံတစ်ပင်
ငါစိုက်ဖို့ ပြင်ဆင်ရန်
ဂျပန်လုပ်နာရီများ
ခဏဖျားနာလော့။
သွေးသားဖြေဖျောက်မှုဆိုတာလဲ
မိုးဥတုလိုပဲ လိုအပ်တယ်။
မှင်နှိပ်စက္ကူတစ်ချပ်လို လောဘနဲ့
လောကကို စုတ်မြိုဖို့ ကြိုးစားစေ
သတ္တုသောက်ရေခွက် အသစ်တစ်ခုလို
ဘယ်သူ သန့်ရှင်းခဲ့သလဲ
ဘယ်သူ သန့်ရှင်းခဲ့သလဲ
ကျုပ်လည်းပဲပေါ့။
ငရဲဘုံကို ဘောင်းဘီဝတ်လို့
(ဘောင်းဘီအိတ်ထဲမှာ လက်နှစ်ဖက်နှိုက်လို့)
ကုသိုလ်က တစ်ပေါင်ခွဲတိတိရှိတယ်။
ဥပါဒ်ဌိဘင်
အင်တီဇိုင်းဇီးရိုး
ဘာမှအစိုးမရပါလား
အဲသလို သံဝေဂဟာ
ဝါယာကြိုးတစ်ခုပါလား။
လျှပ်ရောင်မျှ အလင်းမြင်
ကြီးရင့်ဖို့ ပြင်ဆင်ပါမည်
မြင်သမျှ မျက်နှာ
ခင်မင်ပါရစေ
ကမ္ဘာနဲ့ ငါ့ကိုယ်
သင့်မြတ်လို၏။

Title: ကြားနေကျသတင်း
By: မိုးဝေ -၁၉၈၇
အင်္ကျီတစ်ထည်ထဲမှာ
ကျွန်ုပ်နဲ့ သင်ပါတယ်
ဘက်တီးရီးယားပိုးပါတယ်
လိင်ဆွဲဆောင်မှုပါတယ်
၃၁-ဘုံ ခရီးသွားလက်မှတ်ပါတယ်။
နာရီတစ်လုံးထဲမှာ
သံပတ်ပါတယ်
မစားရသေးတဲ့ ပန်းသီးပါတယ်
သမိုင်းဝင်စစ်ပွဲတွေပါတယ်
ခြတောင်ပို့လဲပါတယ်
ရေခဲမုန့်တစ်ခွက်ထဲမှာ
မလိုင်ပါတယ်
နို့မဝတဲ့ ကလေးမျက်ရည်ပါတယ်
​ရွှေ​ရောင်တိမ်တိုက်ပါတယ်
ဒုဗ္ဘိက္ခန္တရကပ်လည်းပါတယ်။
ဆေးထိုးအပ်တစ်ခုထဲမှာ
မိုးရည်ပါတယ်
ငွေလုပ်တဲ့စက်ပါတယ်
သေမင်းရဲ့ မျက်လုံးပါတယ်
ပနယ်စလင်လည်း နည်းနည်းပါတယ်။
ခေါင်းတစ်လုံးထဲမှာ
ဘာမှ မပါဘူး။

Title: အမည်မဲ့(၂)
By: ရုပ်ရှင်မျက်မှန်မဂ္ဂဇင်း - ၁၉၈၇
အဲဒီလှောင်အိမ်ထဲကငှက်ကို
ငါ့ခေါင်းနဲ့ လဲစမ်းပါ
ငှက်တစ်ကောင်မှာ
ခြေထောက်ရှိတယ်
အတောင်ပံရှိတယ်
ချိုသာတဲ့ သီချင်းရှိတယ်
ငါ့ခေါင်းမှာ
အဲ့ဒါတွေ မရှိဘူး
ဖန်ချိုင့်ထဲကငါးကို
ငါ့လက်တွေနဲ့ လဲစမ်းပါ။
ငါးတစ်ကောင်မှာ
မျက်လုံးရှိတယ်
ပါးစပ်ရှိတယ်
အလိုရှိရာကို ကူးခတ်သွားလာနိုင်တယ်။
ငါ့လက်မှာ
အဲ့ဒါတွေ မရှိဘူး။
ပန်းပဲဖိုက ပေတုံးကို
ငါ့အသည်းနှလုံးနဲ့ ​လဲစမ်းပါ။
ပေတုံးတစ်တုံးမှာ
မျက်ရည်မရှိဘူး
အိမ်မက်မရှိဘူး
သန့်စင်တဲ့ ဝိညာဉ်မရှိဘူး။
ငါ့အသည်းနှလုံးမှာ
အဲ့ဒါတွေ ရှိနေတယ်။

Title: ကျွန်ုပ်ဘက်ကကိစ္စများ
By: မိုးဝေမဂ္ဂဇင်း - ၁၉၈၇
ဒီအသီးကို ဘယ်အပင်က
ခူးသလဲလို့ သင်တို့ငါ့ကိုမေးကြ။
ဒီအင်္ကျီဘယ်ဆိုင်က
ချုပ်ခဲ့သလဲလို့ သင်တို့ငါ့ကိုမေးကြ။
ဒီသရဖူကို ဘယ်သူက
ဆောင်းပေးခဲ့သလဲလို့ သင်တို့ငါ့ကိုမေးကြ။
မေးခွန်းများဟာ
လျှာများကို အပျင်းပြေစေတယ်။
ငါ့မှာ...
ဝှက်ထားတဲ့ တောင်ပံတစ်စုံရှိတယ်။
ငါ့မှာ...
ဝှက်ထားတဲ့ ကောင်းကင်တစ်ခုရှိတယ်။
ငါ့မှာ...
ဝှက်ထားတဲ့ ကောင်းကင်တစ်ခုရှိတယ်။

Title: ဆောင်း
By: ဒီ​ရေစီးသံမဂ္ဂဇင်း - အမှတ်(၁)/၁၉၉၀
စိမ့်အေးမှုဟာ သူ့သွားနဲ့
တို့ရဲ့ အရိုးကို ကိုက်ထားတယ်။
ရတုဦးဟာ
ပြာနှမ်းနှမ်းယိုစီးလို့၊
ကောင်းကင်မှာ
နေမင်းဟာ အခဲပြုလို့။
မြောက်လေရဲ့ တောင်ပံစိုစိုမှာလည်း
နှင်းဆီရနံ့အစက်များ ပြောက်စွန်းလို့။
နှင်းကြောင့် ငွေရောင်ပျော်ဝင်နေတဲ့ မနက်ခင်းဟာ
(အသံအေးခဲ)တေးမြုံငှက်များနေရာ
မိုးမခပင် အရွက်များအကြား
လဲကျလို့သွားပေါ့။
အရာဝတ္ထုတိုင်းဟာ
အေးစက်မှုမှာလောင်ကျွမ်း
ငြီးငွေ့ဖွယ်ရာတွန့်လိမ်
မြူထဲမှာ ဆိတ်ငြိမ်နေရဲ့။

Title: အလွမ်းမပါတဲ့ ပြဇာတ်
By: ရုပ်ရှင်တေးကဗျာမဂ္ဂဇင်း - ၁၉၉၀
ကိုယ်လိမ်းပေါင်ဒါကအစ အာကာသခရီးထိ
ကြေညာမှ လူသိတယ်
"မင်းကိုငါချစ်တယ်"
ဒီမောင်းသံကြား ပန်းများပွင့်စေသတည်း။
ဟို...လွန်ခဲ့တဲ့ အနှစ်နှစ်ဆယ်လောက်ကတော့
သူကလေးရဲ့ ငနဲလဲဖြစ်ချင် (သိပ်ကို သေသေချာချာ ဖြစ်ချင်ခဲ့တယ်)
နောက်တော့
ပဉ္စရူပ တစ်ကောင်လည်းဖြစ်ချင်
အခုတော့....
သူတို့ပါးစပ်တွေထဲက ထွေးထုတ်​လောက်အောင်
ခပ်ချဥ်ချဥ် စပျစ်သီးတစ်လုံးစာ ဖြစ်ချင်သူ
ကိုယ့်အတွက် လက်ဖက်ရည်ခွက်အရောက်မှာ
ရုတ်တရတ် မလိုင်ကုန်သွားတာမျိုး
ပလာတာဆိုင်ကညှော်
​​ကော်နီရယ်, တော်ရုံအော်ပါ။
ခေါင်းကိုက်ပျောက်ဆေးပြားတွေနဲ့
လိင်ကိစ္စသာ မရှိခဲ့လျှင်
ဒီလောကကြီးမှာ ​အနေခက်မည်ပင်
စိန္တိတကထာကို ကြောက်ရ
မိုးပြိုမှာကို ကြောက်ရ
အကုသိုလ်ကို ကြောက်ရ
နောက်ဆုံး ကော်ဖီတစ်​ခွက်ကိုတောင်ကြောက်ရ
(အမြဲသောက်ရင် ကင်ဆာဖြစ်နိုင်သတဲ့)
"ပွဲတော်ကျရင် ဖောက်မယ်"
အကြွေနည်းနည်းထည့်ထားတဲ့
စုဘူးလေးတစ်ဘူး ငါပိုင်ဖူးတယ်။
"ရှင့်ကိုမချစ်ဘူး"
ရေနွေးပူလဲ လောင်ဖူးတယ်
ထီလက်မှတ်​အဟောင်းတွေ ထူထပ်
နောင်တမဲ့ပုံပြင်တွေ ထူထပ်
ဘတ်စ်ကားပေါ်မှာ
ထိုင်စရာ​တစ်နေရာရဖို့
တိုက်ပွဲစပါပြီ
မိုးလင်းကမိုးချုပ်
(အကြိမ်ကြိမ်ရှုံးနိမ့်။ အကြိမ်ကြိမ်အနိုင်ရ)
လွင့်စဉ်သွားနေပုံက
ကလေးရဲ့ လက်က လွတ်ကျတဲ့ အံစားတုံးလို။
အကြောတွေ အကုန်ဆန့်ထုတ်
ကျန်းမာအောင်လုပ်ရ
သေးသေးမျှင်မျှင်(လက်သန်းလောက်)
မြက်ကလေးတစ်ပင်ကလဲ
ကမ္ဘာ​မြေကြီးရဲ့ ဆွဲငင်အားကိုဆန့်ကျင်
ဒါဝင်ပြောခဲ့သလိုပေါ့။
လာမဲ့တနင်္ဂနွေနေ့လို သေချာခဲ့
ဟောဒီဂစ်တာမှာ
တစ်ကြိုးဟာ လဲဖို့လိုနေ
ခင်ဗျား ဆံပင်တိုဖို့လိုနေ
ဝမ်းနှုတ်ဆေးထဲမှာ ပျားရည်တစ်ဇွန်းပါဖိုလိုနေ
ကောင်းကင်ဟာ အရောင်ပြောင်းဖို့လိုနေ
ကြမ်းပိုးများတဲ့ ​အိပ်ယာပေါ်
မောင်ချောနွယ် ပျော်တာဆန်းတယ်။

Title: မလတ်ဆတ်တဲ့သီချင်း
By: ရုပ်ရှင်တေးကဗျာမဂ္ဂဇင်း - ၁၉၉၁/ဇန်နဝါရီ
ကောင်းကင်ဟောင်းတယ်
ရှူနေကျလေဟောင်းတယ်
မိမိအရေပြားဟောင်းတယ်
အနော်ရထာလမ်း​ပေါ်က
နာရီပြင်ဆိုင်တစ်ခုရှေ့မှာရပ်
ခင်ဗျားရဲ့ အသည်းနှလုံးကို
ချေးဆေးဖို့ အပ်လိုက်ပါ။
တစ်ခုပြီးတစ်ခု (ထပ်တလဲလဲ)
စည်သွပ်ဘူးလို နေ့ရက်တွေ
မီတာစာရွက်လို ပန်းပွင့်တွေ
ရေခဲသေတ္တာ​လို ကဗျာတွေ
ဂျက်ဇ်ဂီတဓာတ်ပြားလို နေ့လည်စာတွေ
ဘတင့်ရဲ့ဆံပင်ပုံစံလို စကားလုံးတွေ
နှစ်ထပ်မီးသ​င်​ဘောလို မိတ်ဆွေတွေ
ကလေးကြည့် လက်လှည့်ရုပ်ရှင်လို
မျှော်မှန်းချက်တွေ
ခြေသလုံးအကြော၊ အနုပညာ
ဧရာဝတီမြစ်၊ လောကဝတ်
အိမ်မက်နဲ့ ဓာတ်လှေကား
အားလုံးနွမ်းကြေ ​​ညောင်းညာနေကြ
ဘဝဟာ တွန့်ခေါက်ခိုက်
မီးပူတိုက်လို့ ပြန့်နိုင်ပါသလား။
အဲ့ဒီလူရဲ့ ဖိနပ်ဆိုတာ
(တစ်ခါက)ဒက်ဒလပ်ရဲ့ အတောင်ပံပေါ့။

Title: နားလည်မှု
By: ဟန်သစ်မဂ္ဂဇင်း - ၁၉၉၁/ဇွန်
လိမ္မော်သီးတစ်လုံးကို
ခွေး​တစ်ကောင်ဟုခေါ်ဆို၍
ခွေးတစ်ကောင်ကို
လိမ္မော်သီးတစ်လုံးဟု
ခေါ်ဆိုမည် ဆိုပါစို့။
ခွေးတစ်ကောင်သည်
သစ်ပင်ပေါ်မှာနေမည်။
ဖန်ပုလင်းတစ်လုံးထဲမှာနေမည်
ရေခဲသေတ္တာထဲမှာနေမည်
သင့်ရဲ့လျှာပေါ်မှာနေမည်။
လိမ္မော်သီးတစ်လုံးသည်
အမြီးနန့်မည် ဟောင်မည်။
ဗိုင်းရပ်စ်ပိုးဝင်နေတဲ့
အဲ့ဒီလိမ္မော်သီးကို
သံကြိုးကြီးကြီးနဲ့ ချည်ထားရန်
လိုအပ်သည်။

Title: နေ့နဲ့ ဖုန်းဆက်ခြင်း
By: ရုပ်ရှင်တေးကဗျာ - ၁၉၉၁/ဩဂုတ်လ
ဟဲလို
နေမင်းပါလား
အခုစကားပြောနေတာ
ကဗျာဆရာပါ?
ခင်ဗျားကို
အင်ကာတွေက ရှိခိုးတယ်
ဟာနုမာက ဆော့ကစားတယ်
မာယာကော့စကီးက လက်ဖက်ရည်တိုက်တယ်
ကျုပ်က ဖုန်းဆက်တယ်။
ဘုရားသခင်က ပြောတယ်
သူဖန်ဆင်းတဲ့ ခင်ဗျားဟာ
နှာစေးချောင်းဆိုးကင်းရဲ့လားတဲ့။
လေအေးစက်က ပြောတယ်
​သူချွေးမထွက်တာ ကြာပြီတဲ့။
တိမ်တိုက်တစ်ခုက ပြောတယ်
သူ့ရေကန်က ​ရွှေရောင်တဲ့။
နွားတစ်ကောင်က ပြောတယ်
မျက်မှန်စိမ်းတစ်လက်လောက် လိုချင်တယ်တဲ့
လမင်းကပြောတယ်
ခင်ဗျားပို့လိုက်တဲ့ သံကြိုးစာ မရောက်ပါတဲ့။
နေကြာပန်းကပြောတယ်
သူမျှားနေတဲ့ငါးဟာ ခင်ဗျားတဲ့။
ကလေးတစ်ယောက်ကပြောတယ်
ခင်ဗျားမှာ ဦးထုပ်တစ်လုံးရှိသလားတဲ့။
အရုဏ်ဦးကပြောတယ်
သူ့မှာကျည်ကာအင်္ကျီတစ်ထည်ရှိတယ်တဲ့။
ဇီးကွက်တစ်ကောင်ကပြောတယ်
ခင်ဗျားဟာသူ့အတွက်အကောင်းဆုံးအိပ်ဆေးတဲ့။
တပေါင်းလကပြောတယ်
သူ့ထဘီအသစ်တစ်ထည် လဲချင်ပြီတဲ့။
ခင်ဗျားကို ကျုပ်ကပြောတယ်
မြင်းမိုရ်တောင်ထိပ်မှာ
ရာသီဥတု သာယာပါရဲ့လား။

Title: အမည်မဲ့(၃)
By: ပိတောက်ပွင့်သစ် - ၁၉၉၁/စက်တင်ဘာလ
သင့်အိမ်ပြတင်းတံခါးကို ဖွင့်လိုက်ပါ
သင်ဟာ
ကောင်းကင်တစ်ခုကို ရလိမ့်မယ်
အဲ့ဒီကောင်းကင်ကို ထပ်ပြီး ဖွင့်လိုက်ပါ။
လမင်းနဲ့...
ဘေထိုဗင်နဲ့ မွန်းလိုက်ဆိုနာတာ
ဓာတ်ပြားရယ်
ပန်းပေါင်းစုံရနံ့နဲ့ လုပ်ထားတဲ့
ပန်ကာရယ်
လက်မထပ်ဘဲ အတူနေလို့ရတဲ့
ဥတုသုံးပါးရယ်ကို ရလိမ့်မယ်။ ပြီးတော့...
မြက်ခင်းစိမ်းစိမ်းတစ်ရာနဲ့
လိပ်ပြာတစ်ရာရယ်
ချောင်း ခဏ ခဏ ဆိုးတတ်တဲ့
အမှန်တရားရယ်
ဆက်ဆက်လာမယ်ဆိုတဲ့
နေရောင်ခြည်ရဲ့ကတိစကားရယ်
​ဒေါက်ဖိနပ်မစီးလို့ ချော်လဲတဲ့
ကဗျာရယ်ကို ရလိမ့်မယ်။
ပြီးတော့...
ဖွင့်ထားတဲ့ ကောင်းကင်တစ်ခုရယ်
ဖွင့်ထားတဲ့ ပြတင်းပေါက်တစ်ခုရယ်
ဖွင့်ထားတဲ့ သင်ကိုယ်တိုင်ရယ်ကို
သင် ရလိမ့်မယ်
သင့်အိမ်ပြတင်းတံခါးကို
ပိတ်ထားလိုက်ပါ။
အဲ့သလိုဆိုရင် သင်ဟာ
သံချေးတက်နေတဲ့ အမှောင်ထုရယ်
နေကာမျက်မှန်တပ်ထားတဲ့ မောဟရယ်
သင့်အသည်းနှလုံးထဲမှာ မြုံနေတဲ့
(ချောက်ချားဖွယ်) ငလျင်တစ်ခုရယ်ကို
ရလိမ့်မယ်။

Title: စက်ဝန်း
By: ရုပ်ရှင်တေးကဗျာ - ၁၉၉၃/စက်တင်ဘာလ
လောကထဲမှာ ...
နွားတစ်ကောင်ရဲ့ အရေခွံကဖြစ်တဲ့ ဖိနပ်ရယ်
ရေခိုးရေငွေ့ကဖြစ်တဲ့ မိုးတိမ်ရယ်
သစ်ပင်ကဖြစ်တဲ့ ကုလားထိုင်ရယ်
ပန်းပွင့်ကဖြစ်တဲ့ အဆိပ်ရယ်
စကားလုံးကဖြစ်တဲ့ သိက္ခာရယ်
နေရောင်ကဖြစ်တဲ့ အရိပ်ရယ်။
လောကထဲမှာ...
နာရီကဖြစ်တဲ့ အချိန်ရယ်
သွေးကဖြစ်တဲ့ နို့ရယ်
အမှန်တရားကဖြစ်တဲ့ မေးခွန်းရယ်
ဘာကဖြစ်မှန်းမသိတဲ့ လူရယ်
လူကဖြစ်တဲ့ ပိုက်ဆံရယ်
ပိုက်ဆံကဖြစ်တဲ့ လောကရယ်။
လောကထဲမှာ...
..................
..................

Title: နေ့များ
By: ရွှေဝတ်ရည်မဂ္ဂဇင်း - ၁၉၉၄၊ အမှတ်-၈
ဓာတ်စက်ပျက်နေတဲ့
ဓာတ်ပြားတွေလို ငြိမ်သက်၊ တိတ်ဆိတ်
ပေါ့ရွှတ်ရွှတ်မျှော်လင့်ချက်တွေကလဲ
ဘီယာဘူးခွံအလွတ်တွေလို လဲလျောင်းလို့
(တချို့ ပိန်ပိန်လို့)
ထီတစ်စောင်ရဲ့ မရေမရာမှုမျိုးနဲ့
ဘဝကို ချိန်တွယ်သင့်ပါသလား
အခုတော့...
ဆက်ထုံးတွေဗရပွနဲ့ သွေးကြောထဲမှာသာ
အက်ဒရီနဲ့လင်တွေနဲ့ ညစ်ညမ်းခဲ့ပေါ့။
အိမ်နောက်ဖေးက ချုံပုတ်မှာ
ရော်ဘင်ဟုဒ်လုပ်ဖူးသူချည်းပါပဲ
မိတ္တူကူးစက်ထဲက ထွက်လာတဲ့
မရယ်ရတဲ့ ပျက်လုံးတစ်ရာ
အများသုံးအိမ်သာနံရံပေါ်ကအရုပ်
ဆေးထပ်၍မသုတ်ခင်။
မိုးကားအခါမဲ့ ရွာခဲ့လေပြီ
မျဉ်းကြားမှ လမ်းဖြတ်​ကူးပါ
အိပ်ဆေးဝယ်လာတဲ့ ဘုရားသခင်ကို
ဈေးထောင့်မှ သူမြင်လိုက်သလိုပဲ။

Title: နေထိုင်ခြင်းမိတ္တူ
By: သရဖူမဂ္ဂဇင်း - ၁၉၉၅/မတ်
ဥခွံကိုမေ့တဲ့ ငှက်တွေကတော့
ဓာတ်ကြိုးတန်းပေါ်မှာ သီချင်းတွေ ဆိုလိုပေါ့။
ခရမ်း​ရောင်သစ်တောအုပ်အလွန်၌
သံပတ်ပေးထားသော အိမ်မက်များ
အသင့်​ဖျော်သောက်နိုင်သော ပန်းပွင့်များ
ရေခဲရိုက်ထားသော နောင်တများ
ဇက်ကြိုးတပ်ထားသော တိမ်တိုက်များ
ကိုက်ထိုးရောင်းနေသော စကားလုံးများ
(ဆေးခိုင်ကြောင်း အာမ,မခံ)
ချိုင်း​ထောက်နှင့် လိပ်ပြာများ
ကံစမ်းမဲပေါက်တဲ့ ဘုရားသခင်များ
ကျောက်ဖြစ်ရုပ်ကြွင်း သက်တန့်များ
...........................
ခရမ်းရောင်သစ်တောအုပ်၏ အလွန်၌
ဌီတို့၏ မြစ်ကား
သန္တတိဖြစ်၏။
ခရမ်းရောင်သစ်ပင်တစ်ပင်ကို
မနေ့က သင်စိုက်လိမ့်မည်။

Title: အမှန်တကယ်မနက်ခင်း
By: ဟန်သစ်မဂ္ဂဇင်း - ၁၉၉၅/မေ
ကြော်ထားတဲ့ အသားအစား
အမှန်တရားကို အစိမ်းလိုက်ညှပ်ထားတဲ့
ဟမ်ဘာဂါပေါင်မုန့်တစ်ကိုက်
လည်ချောင်းထဲမှာ နင်တတ်သူအတွက်
ပါးစပ်ထဲမှာ လောင်းထည့်ဖို့
ကိုလာကိုလာ ပင်လယ်တစ်ခု။
သွေးမရှိသလိုဖြူတဲ့ စားပွဲခင်းပေါ်မှာ
သွေးမရှိသလိုဖြူတဲ့ ကြွေပန်းအိုးထဲမှာ
ပန်းအတုတွေက ရဲရဲနီအောင်ပွင့်လို့
(ရနံ့တွေက ချိုင်းချွေးနံ့မွှေးလို့)
သူကိုယ်တိုင် အအေးပတ်နေတဲ့ လေကတော့
မှန်လုံခန်းထဲမှာ
အနွေးထည် အထပ်ထပ်နဲ့ မွန်းကြပ်လို့။
သီချင်းသံက တိုးတိုး
အလင်းရောင်ကတိုးတိုး
သွားရည်စာတစ်နပ်စာအတွက်
ပေးချေရမည့်ပြေစာဟာ
ရှည်လည်းရှည်လျား ထူလည်းထူထပ်
အဲ့ဒီဆိုင်နာမည်က
"နပိုလီယန်" ဆိုလား ဘာလားပဲ။

Title: မြို့နဲ့လူ
By: သောင်းပြောင်းထွေလာမဂ္ဂဇင်း - အမှတ်-၉/၁၉၉၆
လူ​တစ်ယောက်ဟာ
ဝတ်စုံတစ်စုံထဲကို ဝင်သွားတယ်။
ဝတ်စုံတစ်စုံဟာ
အိမ်တစ်လုံးထဲကို ဝင်သွားတယ်။
အိမ်တစ်လုံးဟာ
မြို့တစ်မြို့ထဲကို ဝင်သွားတယ်။
အဲ့ဒီမြို့ကို
မိုးပျံဟိုတယ်တွေက သွားကြားထိုးလို့။
အဲ့ဒီမြို့ကို
ဟဲဗီးမက်တယ်လ်သီချင်းတွေက သွေးသွင်းလို့
အဲ့ဒီမြို့ကို
မီနီမားကတ်တွေက ပီကေလိုဝါးလို့။
အဲ့ဒီမြို့ကို
စားသုံးမှုစရိတ်တွေက စွန့်လွှတ်လို့။
အဲ့ဒီမြို့ကို
နီယွန်မီးလုံးတွေက မျက်နှာသစ်လို့။
အဲ့ဒီမြို့ကို
အ​​ဖျော်ယမကာယဉ်ကျေးမှုက ဂျာကင်လိုဝတ်လို့။
အဲ့ဒီမြို့ကို
ဘဏ်အကြွေးဝယ်ကဒ်တွေက နေ့ကာမျက်မှန်
တပ်လို့။
အဲ့ဒီမြို့ကို
ဘေထုပ်အထည်ဟောင်းတွေက ပါးရိုက်လို့။
အဲ့ဒီမြို့ကို
ကြော်ငြာဆိုင်းဘုတ်ကြီးတွေက လက်ထပ်
ပေါင်းသင်းလို့။
အဲ့ဒီမြို့ကို
ကြီးပွားရေးအိမ်မက်တွေက ငါးမျှားလို့
အဲ့ဒီမြို့ထဲက
အမှိုက်ပုံတစ်ပုံ ထွက်လာတယ်။
အဲ့ဒီအမှိုက်ပုံထဲက
လွှင့်ပစ်လိုက်တဲ့ သွားကြားထိုးတံ
ရောင်စုံမီးသီးအကျွမ်း
အချိုရည်ကုန်သွားတဲ့ ပီကေ
ကျိုးပဲ့နေတဲ့ ကိုယ်ကျင့်တရား
ဘီယာဘူးခွံအလွတ်
လေထုညစ်ညမ်းမှု
စိတ်ကျရောဂါ
အပေါင်လက်မှတ်အစုတ်နဲ့
မိမွေးတိုင်း ဖမွေးတိုင်းမဟုတ်တဲ့ လူတစ်ယောက်
ထွက်လာလေရဲ့။

Title: အမည်မဲ့(၄)
By: ရွှေဝတ်ရည် (၁)၊ ဩဂုတ်လ/၁၉၉၆
ရေခဲသေတ္တာတစ်လုံးထဲမှာ...
နို့စားနွားမတစ်ကောင်ရယ်(အရှင်လတ်လတ်)
ပင်မှည့်သီးတွေနဲ့ လိမ္မော်ပင်တစ်ပင်ရယ်
(အရှင်လတ်လတ်)
ဘယ်သူမှ မဖတ်ရသေးတဲ့ ကဗျာတွေရယ်
(သေဆုံးပြီးသား)
ရှိတယ်။
စားပွဲခုံတစ်လုံးမှာ
ဘာမှထည့်မထားတဲ့ ဖန်ခွက်တချို့ရယ်
(အရှင်လတ်လတ်)
ဘာမှထည့်မထားတဲ့ ပန်းကန်တချို့ရယ်
(အရှင်လတ်လတ်)
​ဘာမှထည့်မထားတဲ့ လူတချို့ရယ်
(သေဆုံးပြီးသား)
ရှိတယ်။
ဒီလိုနဲ့
ကမ္ဘာပေါ်မှာ
ပါးစပ်မပါတဲ့ ညစာစားပွဲတွေရယ်
ညစာစားပွဲမပါတဲ့ ပါးစပ်တွေရယ်
​ဖြစ်ပေါ်လာခဲ့တော့တယ်။

Title: အမည်မဲ့(၅)
By: စက်တင်ဘာ - ၁၉၉၆
​လာနေကျလမ်းကို
နွားနို့သမားလိုပဲ
နေ​ရောင်ခြည်ကလည်း ငြီးငွေ့တယ်တဲ့
တချို့ကလည်း
နေ​ရောင်ခြည်ကို ငြီးငွေ့သတဲ့။
မြင်နေကျလေ​တွေစီးဆင်းလို့
ပြောနေကျစကားလုံးနဲ့ ပန်းတွေ
ရနံ့မပြောင်းတဲ့ နာရီတွေ
အင်္ကျီအဟောင်းနဲ့ မြစ်တွေ
အိမ်မက်ကတောင် မနေ့တစ်နေ့က ​အရောင်နဲ့။
မနက်စာ၊ နှာစေးချောင်းဆိုး
မိတ္တဗလဧဋီကာ၊ ကုန်ပစ္စည်းကြော်ငြာ
အစီအစဉ်ကြေညာသူနဲ့ တနင်္လာနေ့
ငြီးငွေ့မှုဟာ...
မွန်းတည့်နေပါပြီ။
ကောင်းကင်ကြီးအား ခုခံဖို့
ကျွန်ုပ်တို့ထီးများ ဖွင့်ကြစို့။

Title: သင်္ကြန်လက်ဆောင်
By: မင်းသုဝဏ်
သင်္ကြန်တော် ခါတန်ခူးမို့
တိမျဦးကသံဝါဝါ
မိုးဖြောက်ဖြောက်ရွာ။
ကိုယ်ဆို့ဆီမှာ၊ရွာပါစမေး။
မရွာယင်ရွှေလွန်ပွဲကို
နွှဲလိုက်ပါလေး။ ။
ငွေမိုးရေ ချိုချိုသောက်လို့
ပိတောက်က ဝင်ပေါ်မှာ
ဝင်းထိန်လို့ဝါ။
ကိုယ်တို့ဆီမှာ၊မာပါစမေး။
မပါယင်ရွှေတွေပိန်းအောင်
လိမ်းလိုက်ပါလေး။ ။
ပိတောက်တွေရွှေဝါလူးတော့
ရှာဦးကညံစာစာ
မောင်းဗုံကသာ။
ကိုယ်တို့ဆီမှာ၊သာပါစမေး။
မသာယင်ဗုံသမားကို
အားကူပါ့လေး။
ငွေမိုးရေချိုချိုသောက်လို့။
ပိတောက်က ရွှေမျက်နှာ။

Title: သင်္ကြန်အခါ အလံတိုင်ဘုရားမှာ
By: ဇော်ဂျီ
ဖန်ပြာခွက်ကယ်နဲ့
ကျောက်စက်ကျသည် ရေကို
အမောပြေ တိုက်ပါ မ ရယ်လို့
ကြွေးဟကာ ရွှင်ပျော်ပျော်နဲ့
အခါတော် သင်္ကြန်တွင်း
သီချင်း သံချိုချိုနဲ့
ကိုလူပျို ဒိုးပတ်ဝိုင်းပေမို့
ရပ်တိုင်းမှာ ဆူညံညံပေါ
အလှူခံ ပျော်တဲ့ ပွဲကိုလ
နွှဲနေကျ တို့ပြေမှာ။
အခါက သင်္ကြန်၊ မြိုင်ယံက ဥဩ
တောရွာမှာ သူ့ဓလေ့၊ ပျော်မျိုးစုံ တွေ့ကြပေါ့
မွေ့လိုက်ကြ ရွှင်ရွှင်လန်း
သာဆန်းက ဒိုးပတ်၊ ဖိုးမြတ်က ပလွေတို
ဖေညိုက လင်းကွင်း၊ သာညှင်းက သံတိုင်
ဝိုင်းတော်ကြီး မြိုင်လိုက်တာ။
အလံတိုင် ဟိုဘုရားဆီသို့
အသွားမှာ ရွာစဉ်လျှောက်ကာပေါ့
ဒိုးခေါက်ကာ တကြော်ကြော်နဲ့
တပျော်ပျော် နားတော်သွင်းလေတော့
ကြင်ရင်းငယ် အပျိုဖြူတို့ရဲ့
အလိုတူ မျက်နှာပေးတွေက
အေးမြ စန္ဒာ။
ဟေ့ လာအေ့ ရှင်မယ်မေ
ညည်းတို့မောင် လူရည်လှ၊ အကနှယ် ထွေလှချည့်
ကြည့်စမ်းပေါ့ အေရယ်
အိုအေ ထွေပါစေ သည်လိုပွဲ
ချွေးများပင် ကျကျ၊ အကတွေ လှလွန်းလို့
ကြင်မဝ ရှုမရဲ၊ ကျဲလှတဲ့ နေဝါဝါ
သည်မေ့မောင် တကယ်ဟိုက်ကို
နေလိုက်၍ ကာချင်ရဲ့။
နှစ်ဆန်းခါ သည်အရေးပေမို့
ချွေးလုံး အဖြာဖြာနဲ့
မောင်တို့မှာ ဗုံသံဆန်းလေတော့
မယ်တို့မှာ ခါတော်ပန်းတွေနဲ့
နီနှမ်းဆင် ပဝါခြုံ၍
ကညာဂုဏ် ကြည်လို့ဝင်းကြပေါ့
မြိုင်တွင်းက ပုရစ်ဖြာ
သစ်ပါပေါ့ မြသွေး။
နေခြည်က မှေးမှေး၊ စေတီက သေးသေး
အမွှေးနှင့် ရေသပ္ပါယ်
ဟိုမှာတစ်စု သည်တစ်စု၊ ရေလုလို့ သယ်ကြ
အလယ်က ဘုရား
စကားက တဖောင်ဖောင်၊ မောင်တို့က ရေတွေသွန်း
စေတီငယ် မွန်းရချည့်
လွမ်းစရာ့ သည်နေရာ၊ မယ်တို့လည်း လာကြ၍
ပိတောက်ဝါ ရင်ခတ်ပန်းတွေနဲ့
ကြည်ညိုခန်း ဖွင့်ကြပေါ့။
အခွင့်ငယ်သာ
ပျော်ချင့် ပျော်စရာပါ့
တော်မဟာ သင်္ကြန်ခေတ်ပေမို့
ရွှေမေတ္တာ တူနှစ်ကိုယ်တို့
သူလိုရာ ငဲ့ကာ စောင်းကာနဲ့
ဆုတောင်းကာ ရွယ်ရည်စောင်ကြပေါ့
ဘယ်ပြည်ထောင် သည်လိုထူးနိုင်ပါ့
ရွယ်ညီနောင် စေတီဦးမှာဖြင့်
ဖူးကြတယ်လေး။ ။

Title: ခေါင်းစဉ်မသိ
By: မင်းသုဝဏ်
ခင်းထုဝှန်-အလစ်ရှာမရတာကြောင့်
မင်းသုဝဏ်-ချစ်စာသနိုင်ဘု
မေတ္တာမျှပါတဲ့ ကျွန့်အကြည်။
နွေအလှမ်းတွင်မှ
ပွေခန်းဖြာဖြာစုံလို့
မာလာငုံ နေခြည်ရှပ်သည်တို့
မြိုင်ရပ်ပျော် ငကံဆိုးမှာ
ညှိုးလျ မတည်။
အထွက်ခေ ရွှေစပါးရယ်နှင့်
ငွေရှားလို့ တမြည်မြည်
ချာချာလည်အောင်ပ ဒုက္ခများ။
နံ့ဆိုးအို
အုံ့မိုးပြာပြာ ညိုတော့
တက္ကသိုလ် ဝိဟာကျောင်းမှာလ
နွဲ့မူယူ-လဲ့ဖြူပျောင်းရယ်နဲ့
အတူပျော်-သူတော်ကောင်းငယ်တို့
ကြောင်းဟန်လျှင် ပေါင်းရန်ခဲသော်လဲ
ယခုလို ကုသိုလ်ကမွဲတာကြောင့်
သဲရေကျ ပမာ အလားလိုပ
ခွဲသွေရမှာပါတကား

Title: ကံဆိုးတဲ့အခါ
By: မင်းသုဝဏ်
မိတ်အချစ်တို့ရဲ့
စိတ်အညစ်မှာတော့
သိပ်ဟစ်လို့ ငိုလိုက်ချင်။
ဉာဏ်အဆုံးပါဘဲ
ကြံလုံးရယ် အဖုံဖုံနဲ့
ဒဂုန်မှာနေဖို့ကြိုးသော်လဲ
အဟောင်းကံ
ဗြောင်းလန်းဆိုးရယ်ကြောင့်ဗျာ
ကျိုးကမထင်။
မရှိလို့ သနားလိုက်ပါဘိ
ကရိကထနဲ့ မအားရှာတဲ့
အမိအဘများတို့က
ငါ့သားရဲ့ အိမ်မှာပင်
တို့ပန်းစဉ်မို့ နေပါအုံး တဲ့။

Title: တားသောခါ
By: မင်းသုဝဏ်
စကား မဆန်သာလို့
နဘန်မှာ တိမ်တွေစုချိန်မှ
စရိတ်မလောင်းနိုင်၍
စိတ်ထောင်းလို့ ကိုယ်ကြေသူမှာလေ
မိတ်ဟောင်းတွေကိုတော့
မရှုရလေဘု
ဪ-ဘသူ့ကိုမှ ရှက်တယ်လို့ဖြင့်
မဖုံးပါရစေနဲ့တော့
မှုအဝဝ ပျက်ပြယ်လို့ ဆုံးတာကြောင့်
မရှုမလှ ယခုဘဝကိုဖြင့်
တသက်ဝယ်မုန်း။ ။

Title: ခေါင်းစဉ်မသိ
By: မင်းသုဝဏ်
သာသနာလည်း
ဝါဝါဝင်း၍
မိုက်ကင်းဖြူစင်
လ နှယ်ထင်ခဲ့။ ။
လယ်ယာကျွန်းလည်း
စိမ်းလန်းစိုပြည်
သီးပွင့်စည်၍
လိုသည်မရှိ
ပေါကြွယ်ကျိခဲ့။ ။
တိုင်းရင်းဖွားလည်း
သားကောင်းပြီစွာ
ဤကမ်ဘာ၌
ငါလည်းတလူ
သွေးမဖြူ ဟု
ဇမ္ဗူချင်းမျှ
အစွမ်းပြခဲ့။ ။
လက်ငုတ်လက်ရင်း
ဘိုးဘနှင်းသည့်
ဝါဝင်းသာသနာ
လယ်ယာစိမ်းလန်း
နီမြန်းသွေးစင်
ရောင်ရှင်သုံးမျိုး
အောင်လံထိုး၍
မြေမိုးနှံ့အောင်
ရုံးအန်ထောင်မည်
အမောင်အမိ ညီဝန်းကြ။ ။

Title: ရောမ
By: မင်းသုဝဏ်
ရောမတဲ့ဆို၊
ချိုပေါက်သည့်တိုင်း၊
မတ်မူဆို အာဏာမိုးလို့
စိုးတဲ့သည်တိုင်း။ ။

Title: ဝါဏိဇ်ဇရှာ
By: မင်းသုဝဏ်
ကျွန်းထွေထွေ၊ ရေညိုချပ်လို့
လှိုင်းဖြတ်ဖြတ် နေသာသာ၊
မိုးကပြာပြာ၊
ဝါဏိဇ်ဇရှာ၊
ကြာငုံပွင့်ဖူး၊
ဂွန်ဒိုလာ လှေယာဉ်စီးလို့
ခရီးသည် နေခြည်နုမှာ၊
တေးပြုလို့ကျူး။ ။

Title: နွေဦးပေါက်
By: မင်းသုဝဏ်
လက်အုပ်ချီ၍
စီရီကျစ်လစ်၊ ဖူးပုရစ်နှင့်
ရွက်သစ်စိုစို၊ တောထိုထိုသည်
နေကိုပူဇော်ကြသည်လော။ ။
သံစုံနှော၍
သောသောညာညာ၊ တီးမှုတ်ကာနှင့်
ကဗျာချိုချို၊ ငှက်ထိုထိုသည်
မြေကို ဖြေဖျော်ကြသည်လော။ ။
မဟုတ်မူ၍
ပူပင်ကြောင့်ကြ၊ မီးလျှံခလျက်
နေ့ညမဆို၊ မျက်နှာအိုသည်
လူကိုသရော်ကြသည်လော။ ။

Title: ကဝိမော်
By: မင်းသုဝဏ်
သမင်းခိုးသည့်
လူဆိုးအကျော်၊ ကဝိမော်
ကော်ရော်ရိုးကျိုး၊ ငါရှိခိုးသည်
မိုးသို့ ငါ့ဉာဏ် ကျယ်စေသောဝ်။ ။

Title: ရှိုတ်စပီးယား
By: မင်းသုဝဏ်
ချိုတနွဲ့နွဲ့၊ တဖွဲ့ဖွဲ့နှင့်
သဲ့သဲ့တိတ်ကာ၊ အိပ်တန်းရှာလည်း
သာယာဆေးလေး၊ ဆိတ်ဆိတ်ကြွေးသည်
တေးမျှင်တန်းလျက် ကျန်ခဲ့၏။ ။

Title: သိုးထိန်းလမ်း
By: မင်းသုဝဏ်
တစ်တောင်နှစ်တောင်တောင်တွေထပ်ပါလို့
တစ်ချပ် နှစ်ချပ် တစ်လျှို နှစ်လျှို
အိုင်အင်းတွေကစို။
စောင်းနေကညို
လေချိုကသွန်း။
သိုးထိန်းသည်ပြန်တဲ့လမ်းမှလ
စခန်း ဘယ်ဆီဖွေလို့
အပန်းဘယ်ဆီဖြေရပ
တဝေဝေ မျှော်အတွေးတွေနဲ့
ခရီးသည် ညည်းတယ်လို့ မအေးသော်ကြောင့်
ဘေးမဲ့ရာ ကျွန်းဆီသို့
တေးဖွဲ့ကာ လွမ်း။ ။

Title: မြတ်ရေစင်
By: မင်းသုဝဏ်
မုတ်သုန်ကို ကင်းထောက်လို့
ပိတောက္မှာ သန္ဓေဝင်
ချမ်းမြတ်ရေစင်
မုတ်သုန်ကဆင်၊ ပြည်ခွင်နှံ့ကြွေး
ပိတောက်ကရွှင်၊ ပြည်ခွင်နှံ့မွှေး။
မြတ်ရေစင် တစ်ပေါက်သွန်းလျှင်
ကျွန်းခွင်လုံးအေး။ ။

Title: ထန်းရည်မူး
By: မင်းသုဝဏ်
နှင်းဆီရုံ ငါခူးတော့
ဆူးစူးလို့ ငါခွာ
လာခဲ့တယ်လေး။
လာလမ်း အတော်တွင်လို့
ခရီးမှာ ငါဆင်ခြင်တော့
ဆူးမမြင် ကြူတဲ့ပန်းကို
လွမ်းမိတယ်လေး။ ။

Title: ရွှေကြိုးကြာ
By: မင်းသုဝဏ်
ရွှေကြိုးကြာ ပျံမယ်ဆို
ငွေကြိုးကြာ ပျံမယ်ဆို
မိုးကောင်းကင်ထဲကို။
ရွှေမိုးညိုရင် ဘယ်ကိုသွားမယ်
ငွေမိုးညိုရင် ဘယ်မှာနားမယ်
တောင်ကြီးဆီကို ကြိုးကြာသွားမယ်
တောင်ကြီးပေါ်မှာ ကြိုးကြာနားမယ်
ရွှေကြိုးကြာ တောင်ပံကားရယ်
ငွေကြိုးကြာ တောင်ပံကားရယ်
မိုးပျံလို့သွား။ ။

Title: လင်းတော့မည်
By: မင်းသုဝဏ်
ကြယ်ငယ် လကွေး၊ ရောင်ခြည်မှေးတွင်
လေအေးသုတ်သုတ်၊ ရွက်လှုပ် လှုပ်နှင့်
ဘုတ်ကအီအီ၊ ချိန်နာရီသည်
ရောင်နီပေါ်လု ပါတကား။
ရောင်နီပေါ်လု၊ ချိန်ခါနုဝယ်
ငွေဥစီစီ၊ မြက်ခင်းဆီ၌
ပြာရီလဲ့လဲ့၊ နှင်းမှုန်တွဲ့သည်
အိုဘဲ့ချစ်စဖွယ် ပါတကား။
နှင်းမှုန်တွဲ့၍၊ အိုဘဲ့ချိန်ခါ
ဆိတ်ငြိမ်ငြိမ်တွင် ထိန်ထိန် တောက်တောက်
တုံးကိုခေါက်သည်
မိုးသောက်တော့မည် ပါတကား။

Title: ကျွန်ဘဝမှ ကျွန်ဘဝသို့
By: မင်းသုဝဏ်
သူ့ကျွန်ဘဝကို၊ တော်လှန်ကြ၍
ဆင်ရတော့မည်၊ မြန်မာပြည် သည်
ဇာနည်တို့၏ အောင်ပန်းကို
အောင်ပန်းဆင်၍ သခင် မဖြစ်။
မြန်ပြည်သစ်ကို
ကျွန်ချစ်ပမာ၊ လုပ်ကျွေးခါမှ
မြန်မာသခင်ဖြစ်မည်တည်း။

Title: လွတ်လပ်ခါနီး
By: မင်းသုဝဏ်
မကန်းချိန် စန်းအိမ်အဆင်းတွင်မှ
အောင်ချင်း တဘောင်သီလို့
ရောင်နီမှာ အောင်စည်ရွမ်းကြတော
လွမ်းမိရဲ့သူတို့ကို
ခါးတောင်း မဖြုတ်ခင်က
မကောင်းအယုတ်နော် ကြမ္မာ မွှေလို့
ခမျာတတွေ မရဏမြေလား ရှာရ
အားမဲ့လူဗိုလ်။
မျိုးအခြေ ရိုးရာက ပတ်ခဲ့တဲ့
ဆိုးမွေကို ကြိုးကာဆပ်မယ်တဲ့
ဓားချပ်ကာ တမန်တင်းပါလို့
ရန်မင်းကိုတဲ့ သူတို့ဖြို
ရွှေဘိုရဲ့နေမျိုး။

Title: ရောင်ပျို့ကာနီ
By: မင်းသုဝဏ်
အောင်မြို့ အတန်သီမှ
အောင်စစ်ချီ အောင်တပ်ဦးမှာလ
ဘီလူးကောင် သဘက်သင်း တွေက
ကိုယ့်ဗိုလ်ကို ကိုယ်ပြန်ညှဉ်း သော်ကြောင့်
မြတ်ဆံရှင် ခြေတော်ရင်းမှာ
စင်းဝပ် ရိုကျိုး။

Title: ၉၄ ခုနှစ်အတွက်
By: မင်းသုဝဏ်
မြတကောင်းရယ်က လဲ့ဝင်းကြည်။
သပြေဆို ညိုညိုပန်းတွေက
ပွန်ဇလိုင် ကြိုင်ရေချမ်းမှာ
လန်းညွှန့် စည်စည်။
မိတ်တဝေးရယ်တို့
စိတ်အေးဖို့ နှလုံးရည်
သက်ဆုံးတည်ကာပ မာစေကြောင်း
နှစ်ဆန်းချိန်
ရှိပန်း ခါခါ နှိမ်လို့
မာရဇိန် ရှေ့တော်ဦးမှာလ
ပန်းသပြေ ချမ်းရေထူးရယ်နဲ့
ကျူး မြွက် ဆုတောင်း။ ။

Title: ကြည့်ချစ်ပန်း
By: မင်းသုဝဏ်
ပန်းစံပယ်သို့၊ ချစ်ဖွယ်မျက်နှာ
မြင်ရခါဝယ် ငါ့မှာပျော်လှသည်တကား။
စောင်းသံနှယ်သို့၊ ချစ်ဖွယ်သံသာ
ကြားရခါဝယ် ငါ့မှာပျော်လှသည်တကား။
ဖြူဝင်းစံပယ်၊ ရနံ့ကြွယ်နှင့်
နားဝယ်ငြိမ့်ညောင်း၊ သံချိုစောင်းထက်
ဆပေါင်းများစွာ၊ မကသာသည့်
မေတ္တာရွှန်လန်း၊ ကြည့်ချစ်ပန်းကို
ဦးစွန်းထိပ်ချာ၊ ပန်ရခါဝယ်
ငါ့မှာ ပျော်မဆုံးတကား။

Title: မကြည်ကြည်မွေးနေ့
By: မင်းသုဝဏ်
လေးဆယ့်ကိုးနှစ်၊ ပြည့်သည့်ခေတ်တွင်
သားချစ်ညီကို၊ သမီးချိုနှင့်
အိုအောင်မင်းအောင်၊ ပေါင်းရအောင်လျှင်
စွမ်းဆောင်နိုင်အောင်၊ မြင်လိုချင်သည်
ငါ့တွင်ဆန္ဒပြင်းသတည်း ။

Title: ဆလုံ ပင်လယ်ပျော်
By: ရွှေမြိုင် ပြုံးလဲ့မော်
'ဟိန်းဇဲ' နှင့် 'လမ်ပိရွာ'
'ဇာဒက်ကြီး' 'မလိကျွန်း' ။
သာမောဖွယ် စိမ်းစိုလန်းတယ်
ကမ်းနဲ့သောင်ထွန်း ။
မိုးရောက်လျှင် လှိုင်းတွေအော်
ကျွန်းပေါ်မှာခြေချ ။
မိုးကုန်လျှင် ပင်လယ်ထွက်
ဝမ်းဆက်ပါရ ။
နေ့ဘက်ဆို ရေကျ
ညရောက်တော့ ရေတက်ပြန် ။
မျှောတိုင်ရှည် တဲအိမ်ကုပ်က
လှုပ်လီ လှုပ်ဟန် ။
လင်းကြက် တွန်ကျူးညံ
လှိုင်းပုတ်သံ တဖျပ်ဖျပ်။
ဆလုံ ပင်လယ်ပျော်တို့
မမေ့အယူ မသွေနော်
ဓလေ့တူ ရွေဖော်များနှင့်
နေပျော်သတတ် ။
ရေငုပ်လည်း ကျွမ်းကျင်ကာ
ငှက်သိုက်ခွာ ကျောက်ပွင့်ခြစ် ။
ဖျာရက်ကာ မြှုံးထောင်ပြီး
နှီး ဓနိ ပျစ် ။
ရေပြင်ကျယ် သူ့ဝမ်းစာ
ပင်လယ်ပြာ သူ့ဘဝ ။
ကမ်းခြေ အပန်းဖြေ
'ကဗန်းလှေ' များဖြင့်
မနားပျော်စွ ။
ခရုရှာ မျှော့ဖမ်း
ဂဏန်းနှိုက် မုတ်ကောင်ခွာ ။
တစ်ကျွန်းမှ တစ်ကျွန်းသို့
ကူးသန်းသွားလာ ။
သစ်ထွင်းလှ အတတ်ပညာ
စီးပွားရှာ ဝင်ငွေပွား ။
ပုလဲရတနာနှင့်
ကမာ၊ ခရင်းကောင်ပေါလှသည့်
မြိတ်ကျွန်းညို ပင်လယ်တစ်ကြောမှာဖြင့်
ဝမ်းသမုဒ္ဒရာ လွန်ကျယ်ပြောတာမို့
မောတတ်နိုင်အား ။

Title: လေ
By: ရွှေမြိုင် ပြုံးလဲ့မော်
ပြတင်းတံခါး ၊ ဖွင့်၍ထားစဉ်
တိုးလွှားဖြန့်ချွေ၊ နံ့သာလေ ။
အမေပြေဆေး၊ ရင်ထဲအေးအောင်
ပေးဆောင်တတ်ပေ၊ ပန်းသင်းလေ ။
ဝန်းကျင်စိမ်းအောင်
လိမ်းသခြယ်ဆင် ၊ ခင်တဲ့လေ ။
ငုံတံစွင့်၍
ဖူးပွင့်ဝေဆာ ၊ ဖြာတဲ့လေ ။
သီးခိုင်ကြီးဖို့
ဖွံ့ဖြီးဝါရွှေ ၊ ဝေတဲ့လေ ။
လေရှိမှပင် ၊ အသက်ရှင်ကာ
သတ္တဝါတို့ ၊ လူ့ရွာကောင်းကျိုး
သယ်ပိုးထိုထို ၊ အလျှိုလျှိုနှင့်
သူ့ကိုမြတ်နိုး ၊ သူ့ကောင်းကျိုးလည်း
ဘေးဆိုးမသမ်း၊ မညစ်ညမ်းအောင်
စွမ်းဆောင်နိုင်ဖို့ လိုပေသည်။

Title: အရေးအကြီးဆုံး
By: ရွှေမြိုင် ပြုံးလဲ့မော်
လူတွေဟာ
မှန်စွာမပြော၊ မုသားနှောကြ
သဘောပုပ်သိုး၊ အမြင်ဆိုးနှင့်
ခိုးကြောင်ခိုးဝှက်၊ မရှက်မကြောက်
ရှေ့ဆက်လျှောက်ရာ
ပျောက်ဆုံးလမ်း၊ အနန္တနှင့် ။
လူတွေဟာ
ပြင်မှာလှလှ ၊ အတွင်းကတော့
ပုံပြကာမှီး ၊ ကျီးအာသီးပေါ့
ခေတ်ကြီးကပင်
အပြင်အဆင် ၊ အထင်ကြီးကြ။
လူတွေဟာ
ချမ်းသာအိတ်ဖောင်း၊ စိတ်ပြောင်းတတ်တယ်
တကယ်ဆင်းရဲ ၊ သူ့အကဲဆ
အဲဒါဧကန် ၊ အဖြေမှန်၏။
လူတွေဟာ
ပြောလာတစ်မျိုး၊ လုပ်တစ်မျိုးနှင့်
အချိုးပြောင်းပြန် ၊ ဖြစ်တတ်ပြန်ရော
လောဘသားကောင် ၊ မုဆိုးရှောင်ရင်း
ထောင်ချောက်ထဲတိုး ၊ ကိုယ်ကျိုးနည်းရ
ဝမရှိဘဲ ၊ ဝိလုပ်တတ်သေး ။
လူထဲကငါ
ဤမှာတစ်ပါး ၊ ဘယ်အစားလဲ
စဉ်းစားတွေးခေါ် ၊ အပေါ်နှုတ်ချို
အတွင်းသိုဝှက် ၊ မလိုမုန်းထား
မျက်မပွားဘဲ ၊ သနားကူမ
စိတ်လှလူလှ ၊ အားလုံးလှလျှင်
ဘဝပီပြင် ၊ နေပျော်ရွှင်စွ
လူပီသဖို့ အရေးအကြီးဆုံး ။

Title: တို့ချစ်သည့် ပုဂံ
By: ရွှေမြိုင် ပြုံးလဲ့မော်
အရိမဒ္ဒန
သီရိပစ္စယ
တမ္ပဝတီ ။
ရွှေပေါက္ကံ ပုဂံပြည်
အောင်မြေသနင်း ။
တရားဖက်ကာ အားသွက်လို့
ဓားထက်ခဲ့ခြင်း။
အရည်းကြီးဆို သုတ်သင်ပစ်
အမြစ်ပါမကျန် ။
ပုဂံသူ ပုဂံသား
စိတ်ထား အယူမှန် ။
ဆည်မြောင်း ကျောင်းကန်
တန်ဆောင်းပျံနှင့် ကောင်းမှုအပေါင်း ။
ဇာတိမာန် ပြန်လည်မှန်းလို့
လွမ်းမိပါကြောင်း ။
ဇီး(ဆီး) ၊ ကုက္ကို၊ မန်ကျည်း၊ ထန်းနှင့်
ပုဂံလမ်း သည်နေရာ။
ဗူးဘုရား, စူဠာမဏိ
ဓမ္မရာဇိက, အာနန္ဒာ ။
မဉ္ဇူသက နတ်ပန်းလွှာ
လောကနန္ဒာ လေချိုမွှေး ။
ပုဂံမြေ အားမာန်အသစ်နှင့်
မြစ်ဧရာ တေး ။
ဆံတော်ရှင် ဓာတ်တော်အောင်း
ကျောင်းဘုရား ကနုတ် ပန်းချီ။
ပန်း မှန်ကူ ကြာမုံရွ
တင့်လှဟန်ထည် ။
တမာနှင့် ထနောင်းဆီ
လွမ်းတေးသီတဲ့ ရွှေဥဩ ။
ငှက်ပစ်တောင် အုတ်ရိုးမတ်
ရင်သပ်ရှုမော ။
မြစေတီ , ဂူပြောက်ကြီးနှင့်
မီးမလောင်ကျောင်း ကန်တော့ပလ္လင် ။
လေးမျက်နှာ သရပါတံခါး
လှုပ်ရှားထွက်ဝင် ။
လေး မြား လှံ တင်
ပြည်တစ်ခွင် စည်ကား ။
အနော်ရထာ, မင်းကျန်စစ်ရယ်
ပြည်ချစ်သူ ကိုယ်ပိုင်အချင်းနှင့်
သာသနာ ထိန်ထိန်လင်းလို့
ဝင်းခဲ့တကား ။
ရွှေစည်းခုံ ညောင်ဦး
ထူးလှ ဂုဏ်အင် ။
မနူဟာ သဗ္ဗညု
ယဉ်ကျေးမှု ခံ့ခံ့ထင်
အားမာန်ဆင်တဲ့ ပုဂံသွေး ။
အညာဇန သဟာဆွေနှင့်
အညာမြေ အညာရနံ့မှာ
ဆွတ်ပျံ့ဖွယ်လေး ။
ပြုစုသမျှ ဆန်းပေသနဲ့
အနုသုခုမ ပန်းတွေ ။
ပုဂံမြေ တစ်ရံရှေးက
ဘိုးဘေးအမွေ ။
ထိန်းသိမ်းလို့ စောင့်ရှောက်ပေ
အဓွန့်ရှည် တည်တံ့ရေး ။
တကောင်းသာကီ အခြေအမြစ်ပေလ
အကြောင်းအခါ ညီ အမွေအစစ်တွေမို့
ချစ်ကြတယ်လေး ။

Title: မင်းလှခံတပ် သူရဲကောင်း
By: ရွှေမြိုင် ပြုံးလဲ့မော်
တမာ ထနောင်း၊ အညာဆောင်းက
အားကောင်းမောင်းသန် ၊ ချီတက်ဟန်နှင့်
တန်ပြန်ဖိတ်ဖိတ် ၊ မျိုးချစ်စိတ်ကို
အတိတ်လှစ်ဟ၊ ဖော်ညွှန်းပြသော်
မင်းလှခံတပ် ၊ ကြံ့ကြံ့ရပ်လျက်
ဂုဏ်ဒြပ်သိက္ခာ၊ ထည်ဝါစွာကို
မြင်ကာမျှဖြင့် သိနိုင်ပြီ ။
ဗြိတိသျှရန် ၊ နယ်ချဲ့ပြန်တော့
သယံဇာတ၊ ပေါကြွယ်ဝသည့်
လှပသောမြေ ၊ ငါတို့ပြည်ကို
ဝေမျှလိုလား ၊ ရမ္မက်ပွား၍
တရားမသိ ၊ ဓားမရှိဘဲ
ထိပါးကျူးစွက် ၊ ရက်စက်ယုတ်မာ
စစ်ထိုးလာ၍ ၊ မြန်မာတိုင်းသား
မျိုးချစ်များသည် ၊ ဓားလှံကိုင်စွဲ
လေးမြားဆွဲ၍ ၊ ရဲဝံ့စွန့်စား
မင်းသားကနောင် ဦးဆောင်စီမံ
အကြံဉာဏ်ကြောင့် ၊ ခံတပ်ကတုတ်
ပေါင်းစုလုပ်၍ ၊ အုတ်အုတ်ကျည်ကျည်
စစ်ဗာရီအား ၊ မထီမဲ့ထေး
အသက်ပေးကာ ၊ မနှေးတက်ကြွ
ကာကွယ်ကြသည်
မင်းလှခံတပ် ၊ ပြည့်သားမြတ်နှင့် ။
'ထူးပေါက်' 'ဂွေးချောင်း' ၊ ခံတပ်ကောင်းကို
အားကောင်းနည်းကောင်း၊ လက်နက်ကောင်းနှင့်
ချောင်းမြောင်း စစ်ရူး ၊ ဗျူဟာဦးကာ
ဘယ်ညာဒိန်းဒိန်း၊ အမြောက်ဟိန်းစဉ်
တိမ်းရွေ့တိုးချဉ်း ၊ တို့သားချင်းတို့
အံတင်း တောက်ခေါက် ၊ ဇီဝိန်ပျောက်ကြ
အောက်ကျို့ မခ၊ ဦးမချပါ
'မင်းလှခံတပ်' ၊ ချစ်သားမြတ်ကား
မတ်မတ်ညှပ်ပိတ် ၊ ဖျာမလိပ်ပေ
သိပ်သိပ်ခဲခဲ ၊ ရဲရဲထန်ထန်
မျိုးချစ်မာန်ဖြင့် ၊ ခုခံတိုက်ခိုက်
မျက်ဖြူဆိုက်လည်း ၊ မငိုက်သစ္စာ
မျိုးမြန်မာ၏ ၊ ဇာတိပုည
ဂုဏ်မာနကား ၊ လွှားလွှားရဲရဲ
မလျှော့ဇွဲကြောင့် ၊ အမြဲထွန်းပ
မော်ကွန်းခသော
မင်းလှခံတပ် ၊ ပြည့်သားမြတ်တည်း ။

Title: တောင်းဆု (လွမ်းချင်း)
By: ရွှေမြိုင် ပြုံးလဲ့မော်
ထင်တရေးငယ်နှင့်
ကြင်ရေးငဲ့ မျှော်ရှာ
ခင်လေးဘွဲ့ ဖော်ကွာသည်
ခေါ်ကာ အပျိုတစ်သိုက်ငယ်နှင့်
ရေအိုး ကိုယ်စီပိုက်လို့
တေးအလိုက်တယ် တညံညံ
ပျော်ဟန်ဖွဲ့တော့တယ်လေး ။
ပျို့မောင်ကြီးလေ
ရန်သူတွေချေမှုန်း၊ စစ်ချီတုန်းမို့
တန်ဆောင်မုန်းလည်း ပေါ်မလာ
မျှော်ကာသာလွမ်း၊ တောင်တန်းပြာပြာ
ပိတောက်ဝါပွင့်ဖူး သည်တန်ခူး
ရည်စူးမိပြန် လွမ်းဖို့ဖန်တော့တယ်
နိုင်ငံအကျိုး၊ အမျိုးချစ်သူ
သဘောဖြူအူစင်း ၊ ရဲရင့်ခြင်းဂုဏ်
ပြည့်စုံလုံလောက် ၊ သဘောပေါက်တဲ့
နောက်ဆံမတင်
ကောင်းသတင်းဖြာဝေ
ပန်းသပြေ ညောင်ရေလောင်းလို့
မာစေကြောင်း တောင်းဆုပန်လေး ။

Title: လိုင်ဗားနှလုံးသား
By: ရွှေမြိုင် ပြုံးလဲ့မော်
တောင်ပေါ်တောင်ခါး ၊ တောင်နံပါးထက်
လက်ဖက် လိမ္မော် ၊ စိမ်းစိုလန်းလျက်
ရေသွင်းရေဖျန်း ၊ စိမ်းစိုလန်းလျက်
လမ်းပန်းဖြာဖြာ ၊ အခွင့်သာပြီ
ဝေဆာတောင်ဆလပ် ချင်းတို့မြေ ။
'လိုင်ဗား ရေလှောင်တမံ'
ကန်၏အလှ ၊ ပနံရသည်
တင့်လှသာမော ၊ တောနှင့်တောင်စွယ်
ချောင်ကွယ်မြောင်ကွေ့ ၊ ဘယ်မမေ့အောင်
ဝှေ့ယမ်းဆီးကြို၊ ပွင့်လင်းချိုသည်
လေပျိုကသွေး ၊ ပန်းကမွှေး ။
'ဟားခါး' ထန်တလန်' ၊ 'စီကျန်' 'ထန်ကျုံး'
မြို့နယ်လုံးသို့ ၊ မှုန်းခြယ်စွမ်းအား
လိုင်ဗားရေအား ၊ နှလုံးသားရင်း
တံတားခင်း၍ ၊ အလင်းဖြန့်ဝေ
အမှောင်ခြွေခဲ့ ၊ သူ့မြေမြတ်နိုး
သူ့ဆွေမျိုးတို့ ၊ တိမ်ခိုးတောင်ငွေ့
ချင်းဓလေ့ကို ၊ မမေ့သည်သာ
ဖွံ့ဖြိုးလာခဲ့ ၊ တောင်ပြာညခင်း
လမင်းနှင့်ပြိုင် ၊ အလင်းဆိုင်လျက်
တစ်နိုင်တစ်ကျွေး ၊ တစ်ပိုင်မွေးကာ
တစ်သွေးတစ်သား ၊ ပေါင်းစုအားကြောင့်
လိုင်ဗားကိုမြင် ၊ ကျေးဇူးတင်သည်
ရေလျဉ်မနား ၊ နှလုံးသားလျှင်
နှင်းများထက်ပင် ၊ ဖြူလျက်အစဉ် ။

Title: ခြယ်သပါဦး
By: ရွှေမြိုင် ပြုံးလဲ့မော်
ငွေမိုးရယ်မှ ဖြိုင်ဖြိုင်
မြေသင်းနဲ့ တစ်ကြိုင်ကြိုင်နှင့်
စံပယ်လှိုင်လှိုင် ဖူးပြီပေါ့
ကြည်နူးမိ အခါခါ ။
ဂျိုး ဂျိမ်း ဂျိမ့် ညံ
ရွာယောင်ဟန် မိုးသံပေးတယ်လာ့
မြင်မြင်ရာ ဘဝင်အေးပါဘိ
တေးနိမိတ်တွေနှင့်
အေးရိပ်ဆာယာ ။
မိုးမရွာ
လွန်ဆွဲကာ မိုးခေါ်ကြောင်းရယ်ပါ့
ရေကောင်းလျှင် ပျိုးပင်အောင်မှာမို့
ပင်ထောင်တွေ ဘယ်ညာယိမ်းကာဖြင့်
မြစိမ်းရောင် ကမ္ဗလာအခင်းတွေနဲ့
မြစ်တွင်းမှာ သစ်ဖောင်မျှောနေကြ
ယာတောမှာ ဘယ်မမောနိုင်ဘု
လယ်တောမှာ လယ်သမားတွေလည်း
မိုးကြားမှာတဲ့မှ နိုးကြားစွာ
ကြိုးစားရှာတော့ အလှတွေမဆုံး ။
ကောက်စိုက်စွမ်းရည်
ထွန်းတုံးပိတ်ပွဲ အလီလီနှင့်
တစ်ရာသီ သုံးသီးစားနိုင်ဖို့
သားငါး ပုစွန်တွေကလည်း
ကန်ရေမှာ ပျော်ပုံထူးပါဘိ
ကြည်နူးဖွယ် အဖြာဖြာနှင့်
ဝေဆာစွာ တကယ်လှအောင်လို့
(မိုးမင်းကြီးရေ) ခြယ်သပါဦး ။

Title: တောတိုးခြေသံ
By: အမည်မသိ
ရောင်စုံတောက်ပ ၊ မွန်းကျပ်လှသည့်
မြို့ပြမှာနေ ၊ လောဘတွေကြောင့်
စိန်ရွှေငွေကြား ၊ ခြေသံများသည်
ခါးသီးပြင်းရှ ၊ မှန်းဆရခက်
နံနက်မိုးလင်း ၊ မိုးချုပ်ရင်းဖြင့်
ထမင်းတစ်နပ် ၊ ဟင်းတစ်ဖတ်တွက်
ဖိနပ်ပါးမျှ ၊ လျှောက်ရတန်တန်
ခြေသံသွက်သွက်
မျှော်လင့်ချက်ပါး ၊ စည်းချက်မှားခဲ့ ။
ဤသည့်ခြေထောက် ၊ တောသို့ရောက်သော်
ဝမ်းမြောက်ပျော်ရွှင် ၊ ဝန်းကျင်စိမ်းဝေ
မွေးရပ်မြေ၌ ၊ ခြေသံညင်သာ
ကျေနပ်စွာဖြင့် ၊ သည်မှာထနောင်း
သည်မှာကျောင်းပေါ့ ၊ ခေါင်းလောင်းသံကြို
ခြေသံချိုလို့ ၊ ပင်အိုထန်းအုပ်
ဆီးပင်ငုတ်မှ ၊ ဘုတ်မ သီကြွေး
ငှက်ပျိုတေးတို့ ၊ အေးချမ်းဘဝ
ပူကင်းလှသည် ၊ လောဘမရှိ
ဝမ်းစာပြည့်မျှ ၊ စိတ်၏အမော
ပြေစေသောဟု ၊ တောကလူတွေ
လတ်ဆတ်လေနှင့် ၊ နေထိုင်ရပ်တည်
အသက်ရှည်ခဲ့ ၊ ခိုမှီတိတ်ဆိတ်
တောတောင်ရိပ်မှာ ၊ စိတ်နှင့်ဖဝါး
တစ်သားတည်းကျ ၊ ဆန္ဒလိုအင်
တောသို့ဝင်၍ ၊ လိုလျှင်ခူးဆွတ်
လွတ်လပ်ချမ်းမြေ့ ၊ ခုံမင်မွေ့စွ
မမေ့မြတ်နိုး ၊ တောတိုးခြေသံ
ဖန်ဖန်ကြားချင် ၊ ထာဝစဉ်တည်း ။

Title: ပုံပမာ
By: ရွှေမြိုင် ပြုံးလဲ့မော်
ဆန္ဒရမက် ၊ အမျိုးဖျက်ရန်
အကြံနှင့်မချိုး ၊ မညှိုးရွက်ကျ
ကျိုးပြုတ်ကျလည်း ၊ ထပေါက်တစ်ဖန်
ဇာတိမာန်ကြောင့် ၊ ရှင်သန်ပွားတိုး
ဤတန်ဖိုးသည်
အမျိုးချစ်ဖို့ ပုံပမာ ။
ဖယောင်းတစ်တိုင် ၊ တစ်နိုင်တစ်ခါး
သူ့ခွန်အားနှင့် ၊ သွေးသားပေးလှူ
အလင်းယူလော့ ၊ ကြည်ဖြူစွန့်လောင်း
ပေးဆပ်ကြောင်းလျှင် ၊ စိတ်ကောင်းရင်ထဲ
အလှူရဲဖို့ ပုံပမာ ။
ပစ်တိုင်းထောင်အား ၊ ယိုင်အောင်တွန်းပုတ်
ဘယ်လိုလှုပ်လည်း ၊ တုတ်တုတ်မကျ
ဦးမခပေ ၊ ပြန်ထမတ်မတ်
စိတ်ဓာတ်ပြင်းပြင်း ၊ ဇွဲရှိခြင်းကို
ယွင်းနိမ့်ရှုံးငြား ၊ အားမာန်ပွား၍
ကြိုးစားကြဖို့ ပုံပမာ ။

Title: အားကစား ဂုဏ်ရောင်
By: ရွှေမြိုင် ပြုံးလဲ့မော်
မြသားရယ်တဲ့ ရေနဒီ
တက်ညီညီ လှော်ခတ် ။
ချက်ပိုင်ပိုင် တက်ကိုင်ထားကာ
လှော်သွားမပြတ် ။
ဂျူဒိုနှင့် တိုက်ကွမ်ဒို
ဗိုလ်စွဲနိုင်ရေး ။
ကာယရည် ခုခံသုံး
အရှုံးမပေး ။
ဘော်လီဘော ၊ ဘောလုံးမူ
အပေးအယူ မလွတ် ။
တစ်စိတ် တစ်ဝမ်းထဲ(တည်း)
အမြဲ ညီညွှတ် ။
ကြွက်သား အစုံစုံ
သက်လုံ ကောင်းနိုင်ဖို့ ။
ရေကူးကာ ပျော်ရွှင်လန်း
လမ်းလျှောက်ပါစို့ ။
ကြံ့ခိုင်မှ အောင်ပွဲပန် ။
ကျန်းမာဖွံ့ဖြိုး
လူမျိုးဂုဏ်မှန် ။
သန်စွမ်းမှု အခြေခံ
တစ်ယူသန် စိတ်မမွေး ။
အားကစား ဂုဏ်ရောင်မြှင့်
လေ့ကျင့်မနှေး ။

Title: ပါရမီဖြည့်ဘက်
By: ရွှေမြိုင် ပြုံးလဲ့မော်
ကျောက်တံ သင်ပုန်း
ဝလုံးကျောင်းစာ ၊ ငယ်စဉ်ခါက
အိတ်မှာထိုးထည့် ၊ ကျောင်းသွားခဲ့သည်
ငါ့ရဲ့ လွယ်အိတ် အနီရောင်ကလေး ။
အရွယ်ရောက်လာ ၊ ချစ်သူ့စာများ
သည်မှာခေါက်ထည့် ၊ ရင်ခုန်ခဲ့သည်
မနွဲ့စတမ်း ၊ ဘဝလမ်း၌
ပန်းမမွှေးကြူ ၊ စမ်းရေပူလည်း
ထီးဖြူ ဖိနပ်ပါး ၊ ငါ့အနားက
စကားနှုတ်ဆိတ် ၊ ပခုံးထိပ်မှာ
ယှဉ်တွဲပါသည်
ပါရမီဖြည့်ဘက် လွယ်အိတ်ကလေး ။
တစ်ရံ တစ်ခါ ၊ မဟန်ပါ၍
ချန်ကာအိမ်တွင် ၊ ပွဲတင်မတိုး
ချောင်မှာထိုးမိ ၊ အကျိုးလိုမှ
သတိရလည်း
သူကဘာမျှ မပြောရာ ။
ဘဝမီးအိမ် ၊ နေဝင်ချိန်ခု
မှိန်လုစင်းစင်း ၊ မလင်းတစ်ချက်
လင်းတစ်ချက်မှာ ၊ ဆက်ကာခရီး
တရားမှီးစဉ် ၊ ပုတီးတစ်ကုံး
အိတ်တစ်လုံးနှင့်
နောက်ဆုံးတူလှမ်း ၊ နိဗ္ဗူကမ်းသို့ ။

Title: ပျိုတို့ယာနှင့် နဖူးစာ
By: ရွှေမြိုင် ပြုံးလဲ့မော်
တောင်ခြေမှာ ယာခရိုး
တဲထိုးလို့ အနေကြာ ။
နေမှိန်မှိန် ရွှေပိန်ညင်း
တေးချင်းသံဝါ လေ့ ။
မိုးဖွဲဖွဲ ဗွေဝဠာ
ပျို့တောရွာ မြခြယ်သွေး
အေးစိမ့်စိမ့်ရွာ - လေ့ ။
ယာထဲမှာ သခွားခင်း
ဘူးခင်းနဲ့ မုန်လာ ။
ပန်းဂေါ်ဖီ ဆလတ်နှောလို့
တင့်မောလှသာ - လေ့ ။
လက်မှုအတတ်ပညာ
ဝါဖတ်ကာနှီးဝါးသပ်
ယက်ကန်းခတ်ရှာ-လေ့ ။
စပါးရယ်တဲ့ တောင်လိုပုံ ။
နှဲပလွေ အိုးစည်ဟည်း
တီးကလို့ခုန် - လေ့ ။
ကိုသာလှ မဂျမ်းဘုံ
ကြည့်ပုံမှာ ချစ်ရည်လူးတယ်
ဖူးစာဖက်ဆုံ -လေ့ ။

Title: နွေမော်ကွန်း
By: ရွှေမြိုင် ပြုံးလဲ့မော်
ဗုဒ္ဓပူဇနိယ ၊ လပြည့်တပေါင်း
အခါကောင်းကို ၊ သောင်းကျွန်းဇမ္ဗူ
ဘိက္ခူသီလ ၊ ဧတဒင်္ဂနှင့်
မာနပယ်ချိုး ၊ မိုးပေါက္ခရဝဿ
အေးငြိမ်းရသည်
ချမ်းမြခြင်းကို ပေးသလား နွေ ။
ဆောင်းကြွင်းနွေဦး ၊ လေရူးဝှေ့ချီ
မိန်ရာသီစ ၊ တပေါင်းလဟု
ဥတ္တရဘရဂုဏ္ဏီ ၊ စန်းယှဉ်သည်တည့်
လုမ္ဗိနီသာမော ၊ အင်ကြင်းတောမှာ
မြတ်စွာဗုဒ္ဓ ၊ဖွားမြင်လတည်း
သာစွရဂုံ ၊ ဆေးဖက်စုံသို့
သဲပုံစေတီ ၊ သရဖီနှင့်
သိင်္ဂီရော်ရွက်၊ ဖူးညွန့်ထွက်ကာ
ဘမရော ပိတုန်း ၊ ဝတ်ရည်သုံးလျက်
တောလုံးပျံ့သင်း ၊ တိမ်ပြာလင်းသည်
ကြည်နူးဖွယ်ကောင်း ၊ လတပေါင်း ။
ကောက်ပဲသိမ်းစ ၊ ဥတုမျှလျက်
စိမ်းမြနေဇာ ၊ ညွန့်ညှောက်ဖြာ၍
သာယာမှုပေါင်း ၊ ညွှတ်ခညောင်းသည်
တပေါင်းသာခေါင် ၊ လများနောင်ဟု
လူ့ဘောင်အလှ ဆင်တဲ့နွေ ။
မာသခါကောင်း ၊ လတပေါင်းကား
ပန်းများပွင့်စေ ၊ ရဲရင့်နွေကို
ဥဩကြို၍ ၊ ညိုရွှေရိုးညှာ
နွေသိင်္ဂါ၏ ၊ ရောင်ဝါထွန်းပျံ
မျိုးချစ်မာန်ဖြင့်
တမန်စေလွှတ်လိုက်သလာ်း နွေ ။
လမြတ်တပေါင်း ၊ အတိတ်ဟောင်းမှ
ချောင်းနှယ်စီးသွေး ၊ နီစွေးစွေးကို
တွေး၍ မြင်က ၊ ကြိတ်ခဲကြွလျက်
ပြင်းထမာန်ဟုန် ၊ အမျိုးဂုဏ်အား
လေးစားချစ်မြတ်၊ သက်နှင်းအပ်ကာ
မရပ်မတွန့် ၊ ကိုယ်ကျိုးစွန့်၍
ဝံ့စားချေမှုန်းခဲ့သလား နွေ ။
တောင်တန်းဒေသ ၊ ပြည်မတစ်လျှောက်
ထက်အောက်ညာကြေ ၊ သားချင်းတွေနှင့်
တစ်လှေတည်းစီး ၊ တစ်ခရီးမှာ
သွေးစည်းခဲ့ကြောင်း ၊ ညီညွတ်ကြောင်းကို
တပေါင်းလက်တံ ၊ နွေဦးမာန်ဖြင့်
တော်လှန်အံ့ချီး ၊ ခြိမ့်ခြိမ့်သည်း(သဲ) သည်
ကမ္ပည်းတင်ထွန်း ၊ နွေမော်ကွန်းတည်း ။

Title: တောရွာ ဝါကျွတ်ပွဲ
By: ရွှေမြိုင် ပြုံးလဲ့မော်
မြတ်စိန္တေ လူ့ပြည်ဆင်းတော့
နတ်စောင်းညင်း မြိုင်မြိုင် ။
မီးမြင်းမိုရ် ပူဇော်ပွဲမှာ
နွှဲပျော်ကြပြိုင် ။
မွှေးနံ့သာ ပန်းကြာခိုင်
ဆီမီးတိုင် ကြည်လဲ့လဲ့ ။
ရှင်တော်ကို ကော်ရော်လို့
ပူဇော်သနဲ့ ။
ကြာမျိုးစုံ ထုံထုံသင်းတဲ့
ကျွတ်သီတင်း တူရာသီ ။
ပုလဲငုံ နှင်းမှုန်ဖူးက
မြူးဝင့်ဟန်ချီ ။
မီးပုံးများ စီရရီ
ကောင်းကင်ဆီ မျှော်ကာကြည့် ။
အသဝနီ ရောင်ခြည်ထွန်း
တင့်ရွှန်းပါဘိ ။
ပတ်ဗေထုံ ဒိုးပတ်ဝိုင်းနှင့်
ရှေ့ပိုင်းက ကိုသာခင် ။
ကကွက်ဟန်ယဉ် ။
မလေးကို သူမြင်
ထွေးခင်လည်း သူကြည့် ။
အပျိုဆို အပိုးကဲသမို့
ပျိုလည်းလေ ပြုံးတုံ့တုံ့နှင့်
ခေါင်းငုံ့နေမိ ။
ဆွမ်းအုပ်နီ အမေရွက်တော့
ကျောင်းထွက်ဖို့ အသင့်ပင် ။
ငှက်ပျောခိုင် ဝါရွှေလွှမ်း
ထမ်းပို့ ကိုရင် ။
ရိုင်းပင်းချစ်ခင်
ဖြူစင်သည့် စိတ်ထား ။
ဒါနအလှူ ရဲပါတဲ့
တို့တောရွာ ဝါကျွတ်ပွဲမှာဖြင့်
နွှဲပျော်စည်ကား ။

Title: လက်၏ ဒဿန
By: ရွှေမြိုင် ပြုံးလဲ့မော်
ဟိုဟာလေးလုပ် ၊ သည်ဟာလုပ်ပါ
လိုရာတာဝန် ၊ လက်ညှိုးညွှန်ပြ
စေခိုင်းကြပြီး ၊ လက်ပြသောခါ
ခွဲခွာအသိ ၊ နှုတ်ဆက်မိပေ
လာစေလိုသော် ၊ လက်ယပ်ခေါ်၏
မရှိဟန်က ၊ လက်ခါပြသည်
သိသည်ဟုဆောင် ၊ လက်ညှိုးထောင်ပေါ့
ချစ်အောင် မုန်းအောင် ၊ ကောင်းအောင် ညံ့အောင်
စွမ်းဆောင်နိုင်စွာ ၊ ဤလက်ပါပဲ
လက်မှာသတ္တိ ၊ အစွမ်းရှိသည်
ရှိသည့်အစွမ်း ၊ အံ့မခန်း ။

Title: ဘုရားစုံဖူးမလေ မွန်ဌာနေ
By: ရွှေမြိုင် ပြုံးလဲ့မော်
ပေါင်းလောင်းတောင် ညို့ညို့မှိုင်း
တိမ်လှိုင်းများ အသွယ်သွယ် ။
ကျိုက်ထီးရိုး စေတီထူး
မျှော်ဖူးစို့ကွယ် ။
စစ်တောင်းအလှ ရံခြယ်
ကျိုက်ထိုနယ် စည်ပေသား ။
ကျိုက်ပေါလော မှဲ့ရှင်တော်နှင့်
စေတီတော် ကေလာသကို
ဦးချညွှတ်တွား ။
တောင်စွန်းနှင့် မြို့ဘီးလင်း
လမ်းခင်းက သာသာယာ ။
ကျိုက်ထီးဆောင်း စေတီမြတ်
သပ္ပာယ်လှစွာ ။
ကျောက်ဆစ် အတတ်ပညာ
ကျောက်လာပေါ် တည်ထား ။
ကြာမှောက် ၊ ကြာလန် နှင့်
ပစ္စယာ အဆင့်ဆင့်
ထူးတင့်ဖွယ်များ ။
တပေါင်းပွဲ ရွှေစာရံ ။
သထုံမှာ ပုရပိုက်ခေါက်နှင့်
ကျောက်စာ မကျန် ။
ယဉ်ကျေးမှု အစစ်အမှန်
နံရံမှာ လိုဏ်မုခ်များ ။
အဌကထာ ဇာတ်ထုပ်နှင့်
အုတ်ခွက်ဘုရား ။
တောင်တက်လမ်းဆီက
စောင်းတန်းကြီး မြိုင်သနော် ။
သဒ္ဓါဟုန် ကြည်ညိုစိတ်
မြသပိတ် ရွှေဆံတော် ။
တပို့တွဲလ အမြဲနော်
ပွဲတော်နဲ့ ကုသိုလ်ရေး ။
တရားထိုင် ပုတီးစိပ်
သစ်ရိပ်ကအေး ။
လှေနာဝါ ရေပြာဝန်းနဲ့
ဘီလူးကျွန်း
ခေါင်းဆေးကျွန်းအလီလီ ။
ကျိုက်သံလန် မဟာမြတ်မုနိ
ရိုကျိုးမိသည်။
သံလွင်တံတား ဟိုအဝေးဆီ
ဦးခန္တီမှာ အမြိုက်တရား ။
ကတိုး ကော့နှတ်ဘုရား
ပဲ့ချိတ်နှင့်သွား ။
ထန်းပင်တွေ တန်းစီပေါတဲ့
ကျိုက်မရောမြို့ ရောက်လို့လာ ။
ဆုတောင်းပြည့် ဘုရားက
ကျော်ကြားလှစွာ ။
ရှင်စောပု တည်ခဲ့ရာ
ရုပ်ပွားမှာ ခြေတော်ချ ။
လက်ထောက်ထိုင် တစ်ဆူတည်းမို့
အံ့ချီးဖွယ်ပါ့ ။
ခါသင်္ကြန် စဉ်လာနွှဲ
မုဒုံလည်း ဝင်ပါကွယ် ။
ရိုးဂိုးပွဲ ရိုးရာမပျက်
တရက်ပိုတယ်။
ကျိုက္ခမီ ဘုရားဖူးမယ်
ရေလယ်ဘုရားဝယ် ဘာဆုတောင်း ။
ပန်းပမာ လန်းကာမွှေးလို့
အေးမြစေကြောင်း ။
မွန်ဌာနေ မွန်တို့တိုင်း
ကြည့်လိုက်တိုင်း ဘုရားပုထိုးမြင် ။
မော်ရွှေမြိုင် တောင်ပေါ်တစ်လွှားဆီက
သံဃာတော် မထေရ်များရဲ့
တရားသံလွင် ။
အယူလည်း ဖြူသန့်စင် ။
အသွင်လည်း အစဉ်အေး ။
အမတာ နိဗ္ဗူနန်းဆီသို့
မြန်မကြာ စိတ်တူမြန်းနိုင်ဖို့
လှမ်းခဲ့ပါ့လေး ။

Title: လွမ်းမြိုင်နန်း (ဒွေး ချိုး မျိုး - မြင်းပေါ်သံ)
By: ရွှေမြိုင် ပြုံးလဲ့မော်
ရွှေအဆင်း
လေညင်းပျံ့ခြုံ
မြိုင်ရဂုံ
စုံကန္တာ လွမ်းနှောင်ဝင့်
နန်းသူ့မောင် ဖော်တဝေး ။
တပေါင်းပူပုံ
ကူရုံညှင်းခဲ့
ပန်းသင်းထုံသောခါ
သာပုံကို ပြန်ကာချင့်လို့
ခွန်းဆင့်မယ်လေး ။

Title: မေတ္တာနိဂုံး
By: ရွှေမြိုင် ပြုံးလဲ့မော်
ဝန်းကျင်တစ်ခို ၊ စိမ်းစိမ်းစိုကာ
ကျီးဖိုကျီးမ ၊ ကျီးမိဘလျှင်
အုန်းပင်ထိပ်ဖျား ၊ အုန်းလက်ကြား၌
ကျီးသားငယ်မွေး ၊ သူ့ရင်သွေးကို
ခွံ့ကျွေးအစာ ၊ ဝမ်းစာရှာမှ
ပျံလာပျော်ရွှင် ၊ နေ့တိုင်းပင်တည့် ။
ထိုစဉ်တစ်ရက် ၊ ရပ်ကွက်မီးလောင်
အခေါင်အဖျား ၊ မီးတောက်များက
လွှားလွှားကျော်ကျော် ၊ ခေါ်လာမကြား
အော်ကာလွှား၍ ၊ ချစ်သားတွဲလွဲ
သမီးဆွဲရင်း ၊ ရင်ထဲသွေးပွက်
ကမ္ဘာပျက်မျှ ၊ ပြေးထွက်သူငါ
မီးလွတ်ရာသို့ ၊ သည်မှာငရဲ
မီးငွေ့ထဲက ၊ ကျီးမ ကျီးဖို
ကိုယ်လွတ်မရုန်း ၊ အုန်ပင်ထက်ဖျား
သူ့သိုက်နားမှာ ၊ ပျံကာဝဲဝဲ
မခွာဘဲနေ ၊ ရင်ထဲ မချိ
တကြည့်ကြည့်နှင့် ၊ မိဘမေတ္တာ
ထင်ရှားပါလှ
မီးစကူးစက် ၊ အုန်းလက်ကိုမြှိုက်
တစ်ဖြိုက်ဖြိုက်နှင့် ၊ ကျီးသိုက်ထဲက
သနားစရာ ၊ တစာစာပင်
အအာ အအာ ၊ မြည်ကြွေးရှာကြ
ခမျာမိဘ ၊ သောကဖိစီး
ဘယ်မီးလွတ်ရာ ၊ မပြေးသာခဲ့
ကြင်နာဆက်နှင်း ၊ ချစ်ခြင်းသက်သေ
ကံခေစွာပဲ ၊ ပျံနေဆဲမှာ
မီးထဲဖုတ်ဖုတ် ၊ ကျီးသိုက်ထုပ်နှင့်
ပြုတ်ကျတူယှဉ် ၊ သေပွဲဝင်သည်
မြင်ရ ရင်ကွဲစရာတည်း ။

Title: မြန်မာမှုနှင့် မြန်မာ့မောင်း
By: ရွှေမြိုင် ပြုံးလဲ့မော်
ငြိမ့်ငြိမ့် ညောင်းညောင်း
မြန်မာ့မောင်း ဒူဝေဝေ ။
ကျေးလက်မြေ နယ်အနှံ့
ခြေဆန့်ကာစေ ။
ယဉ်ကျေးမှု အမွေ
မောင်းတွေက များ ။
'မောင်းဆိုင်း' အသွင်မညှိုး
လူမျိုးဂုဏ်ပွား ။
ရောင်နီလာ အရုဏ်တက်
ဆွမ်းချက်ဖို့ ပြင်ဆင် ။
နှဲဗုံသံ တူယှဉ်လောင်း
မောင်းသံကြားလျှင် ။
'ဆွမ်းတော်ကြီး မောင်း' ပင်
ဆွမ်းပြင်လိုက်ပါဦး ။
ရိုးရာဆက်ခံ
ယဉ်ကျေးမှု မှန်လို့
မောင်းသံ မြန်မာ့ဓလေ့ကို
မမေ့သင့်ဘူး။
တစ်ချက်ချင်း တီးက
စည်းဝေးဖို့ ဖိတ်ခေါ်ပြီ ။
ကျေးလက်နေ လူအများ
နားလည်ကြသည် ။
လူစုတို့‌ ရောက်လာပြီ
ကူညီဖို့ မနှေး ။
'သူကြီးမောင်း' ဘယ်မငြီး
စည်းလုံးလို့လေး ။
'မင်္ဂလာရွှေမောင်း' နှင့်
'အောင်မောင်း'လည်း မမေ့ကျန် ။
စဉ်အလာ ယှဉ်ကာမှီး
တီးရိုးရာဟန် ။
မြန်မာမှု အခြေခံ
မောင်းသံမှာ အဖြေညှိ ။
မောင်းအမည် တပ်အပ်
ပြောတတ်ပါဘိ ။

Title: ရဲရင့်ပြောင်ဝင်း
By: ရွှေမြိုင် ပြုံးလဲ့မော်
မီးဖိုချောင်ဓား ၊ ဟင်းသီးများနှင့်
သားငါးခုတ်စဉ်း ၊ ထင်းခွဲပေါင်းနုတ်
ဘယ်အလုပ်ကြည့် ၊ ဓားရှိမှပင်
အသုံးထင်ထင် ၊ အလုပ်တွင်၏
ဓားတွင်သတ္တိ ၊ အားအပြည့် ။
ဧည့်ခန်းဆောင်ထား ၊ အဘိုးဓားသည်
ဝံ့စားခုတ်ဖြို ၊ နယ်ချဲ့ကိုခွင်း
အပြတ်ရှင်းခဲ့ ၊ စစ်တွင်းမှာ 'အား'
ရင်မှ 'သား' ဟု ၊ အသွားလက်လက်
ဓားထက်ထက်ဖြင့် ၊ မျိုးဆက်သတိ
နိုးကြားသိဖို့
သတ္တိပြောင်ဝင်း ၊ ဓားတစ်စင်းတည့် ။
ငါ၏ဘဝ ၊ မုဆိုးမကား
အားမငယ်ပါ ၊ ဓားထက်စွာသို့
ငါ့မှာမွေးထား ၊ 'သား'သည် 'အား'ဟု
သားလည်းတစ်ဖက် ၊ ဓားတစ်လက်ဖြင့်
စွမ်းထက်မတွန့် ၊ ရင်ဆိုင်ဝံ့ပြီ
မရွံ့ရွက်ဆောင် ၊ မေ့သားမောင်နှင့်
ရဲရောင်ပြောင်ဝင်း ၊ အားရှိခြင်း ။

Title: အလောင်းမင်းတရား
By: ရွှေမြိုင် ပြုံးလဲ့မော်
အလောင်းမင်းတရား ရဲသွေးဖော်
အစသော် ခြောက်ကျိပ် ။
လူသူစုရုံး
စည်းလုံးအောင်ဟိတ် ။
မုဆိုးဘို ထန်းလုံးတပ်
ဝိုင်းပတ်ကာရံ ။
မွန်စစ်သူ 'တလပန်း'
ကမ်းသစ္စာနှံ ။
'ဂုဏ္ဏအိန်' လည်း သစ္စာခံ
ရန်သူတွေ ပြားပြားမှောက် ။
သေနတ် ၊ လှံ ၊ ဓား
လား လား မကြောက် ။
အလောင်းတရား ကနက်ဗဟို
ဆက်ခိုသူ အများ ။
ဝန်ကျေသူ ကြီးမြင့်ဖို့
ချီးမြှင့်မြှောက်စား ။
ရွှေချက်သို စေတီ
ရွှေစေတီကြီး ။
ဘုရား ရတနာနှင့်
တရား ရတနာနှင့်
သာသနာ အကျင့်မတိမ်းအောင်
ထိန်းသိမ်း ဝိနည်း။
သန်လျင်ကို ဝန်းရံဆီး
မြို့ပြစည်း အညှပ်နာ ။
သံမဏိ စိတ်ဓာတ်များ
အားကျဖွယ်ရာ ။
နယ်ချဲ့များ ဆုတ်ခွာ
ဗရင်ဂျီရွာသွား ။
အရေးကြီး
သွေးစည်းတကား ။
ချောင်းမြောင်းများဆယ်
ရေသွယ်လို့ဖောက် ။
လယ်လုပ်သူ လယ်အလုပ်နှင့်
ယာလုပ်သူ ယာအလုပ်နှင့်
ပဲနုတ်ကာ ဆန်ဆီရ
ကျီကျများဆောက် ။
ဦးကြီး ၊ ရန်အောင်ဗလ
လက်ဝဲသုန္ဒရ အကျော်အမော် ။
စာကဗျာ လင်္ကာအချိုး
ဟိုးဟိုးကျော်ကျော် ။
စစ်ချီပျို့ စစ်သွေးဖော်
စစ်သွေးကျော် မော်ကွန်းများ ။
မနုကျယ် ဓမ္မသတ်
ရေးသိမှတ်ပွား ။
မင်းကောင်းတို့ ဂုဏ်အင်္ဂါ
ဘယ်ခါမှ မမေ့အပ် ။
ကိုယ့်အမျိုး ကိုယ့်ဘာသာနှင့်
ကိုယ့်စာပေ ဂုဏ်ကျေးဇူးကို
ဖော်ကျူးမပြတ် ။

Title: မနေ့ ယနေ့ မနက်ဖြန်
By: ရွှေမြိုင် ပြုံးလဲ့မော်
ထိုခရီးသည်
နီးမှန်းလည်းသိ ၊ မသွားမိ ။
ထိုအလုပ်သည်
ဟုတ်မှန်းလည်းသိ ၊ မလုပ်မိ ။
ထိုစကားသည်
မှားမှန်းလည်းသိ ၊ ပြောလိုက်မိ ။
ထိုတစ်ဦးတွင်
ကျေးဇူးလည်းရှိ ၊ မဆပ်မိ ။
ငါ့အကြိုက်သာ
ငါလိုက်ငါလို ၊ ငါကြိုဆိုခဲ့
မချိုလျှင်ခါး ၊ နေစေလားကွာ
ကြာသော်မိတ်ပျက် ၊ ရတက်ပွေကာ
အမှီရှာတော့ ၊ ဘာမျှမတွေ့
ဘယ်လိုမွေ့အံ့
မနေ့ကဒုက္ခ
ယနေ့မှာ နောင်တ
နောက်နေ့ဆို သောက
ပူလောင်လှစွာ
ဘဝရုပ်ဆိုး အကျည်းတန်ပြီ ။

Title: ခေတ်ခါမီ (ဗုံထောက်သံ)
By: ရွှေမြိုင် ပြုံးလဲ့မော်
သင်္ကြန်ခါ လတန်ခူး
နွေလေရူး ဆိုက်ရောက်လာ ။
ဝေစည်ဖူး ကိုက်ညှောက်ဖြာ
အထိုက်လျောက်သာ ဝါရွက်ညောင်း ။
သက်လုံးပေါ့ ချစ်ဖူးညှာရယ်
နှစ်ဦးမှာ ချမ်းမြေ့နှစ်ထောင်း ။
ယခုခါ ကြိုးစားရုန်း
နိုးကြားမှုန်း အချိန်တန် ။
ယိုးမှားဖုံး မထိန်ချန်
ဇိန်မှန်မှန် ချိန်မနှောင်း ။
လက်မှုမှ စက်မှုဖော်သည်
မပျက်ရှုနော် ကြီးပွားစေကြောင်း ။
ခုခေတ်ခါ တို့လုပ်အား
ထုတ်မကြွား ယနေ့မြင် ။
ပုတ်ကားကား ပြည့်စေချင်
လက်တွေ့ပင် စဉ်ကြိုးစား ။
ညီညွတ်မှ ဘေးဘျမ်းကွာမည်
အေးချမ်းကာ တိုးတက်စေသား ။

Title: အခွင့်အရေး
By: ရွှေမြိုင် ပြုံးလဲ့မော်
ပန်းသင်းနေခိုက် ၊ တစ်ရှိုက်မက်မက်
နှစ်သက်မြတ်နိုး ၊ ပန်းတင်ထိုးဖို့။
လက်ကမ်းလာမူ ၊ မငြူစူဘဲ
ပျူငှာခွင့်ရေး ၊ တန်းတူပေးမှ
နွေးထွေးလည်ပတ် ၊ တန့်မရပ်ဖို့ ။
ပေးစဉ်ယူလိုက် ၊ ရကံထိုက်ဟု
မိုက်ရာမကျ ၊ ဖင့်နှေးမှလျှင်
နောင်တဇာတ်လမ်း ၊ မတမ်းတဖို့ ။
မေတ္တာနှင်းလာ ၊ ချစ်သဒ္ဓါဖြင့်
သစ္စာစည်းရိုး ၊ လုံအောင်ထိုးမှ
ရိုးမြေလက်တြွ ၊ ခိုင်ခိုင်မြဲဖို့ ။
နှစ်ခါမခေါက် ၊ တံခါးပေါက်က
ရောက်လာခွင့်ရေး ၊ မွှေးအောင်ဖန်တီး
ရှေ့ခရီးဝယ် ၊ ပိုးထီးမပါ
ခမောက်ပါက ၊ လုံပါလေသား
အားတစ်ပင်တင်း ၊ တောင့်ခံရင်းဖြင့်
ခြေနင်းကိုချွတ် ၊ ဆူးမလွတ်လည်း
ဇွတ်တိုး၍ဝင် ၊ ဆက်လှမ်းချင်သည်
ရောင်နီလာလို့ ၊ ပန်းသင်းလို့ ။

Title: ခြံစည်းရိုး ကြက်ဆူပင်
By: ရွှေမြိုင် ပြုံးလဲ့မော်
ခြံစည်းရိုး ကြက်ဆူပင် ။
မျိုးကိုင်းမျိုးစေ့ မြေမှာချ
စိုက်ကြတွင်တွင် ။
နှစ်ရှည်သီးနှံ
ဝင်ငွေပိုလျှံလျက်
အခြေမြန် အနေခန့်ချင်တော့
ကျယ်ပြန့်စွာ ကြက်ဆူမပြတ်ပါမှ
ကြိတ်ဖတ်က မြေဩဇာ
မြေဆီလွှာ ထိန်းပြန်သနဲ့
မြစိမ်းရောင် ကျေးလက်တစ်လွှားမှာဖြင့်
လူနေမှု မြင့်မားကာ
စက်များစွာ လည်ပတ်နိုင်သမို့
အကျိုးအမြတ် အဖတ်တင်
စွမ်းအင်ရဲ့တန်ဖိုး ။
ကြက်ဆူပင် ထိုးထိုးထောင်နှင့်
ဖြစ်ထွန်းအောင် အစဉ်ရှေးရှု
ပြည်သူ့အကျိုး ။

Title: စာဆိုနှစ်ဦး၏ ကျေးလက်ကဗျာ
By: ရွှေမြိုင် ပြုံးလဲ့မော်
ကောက်သင်းရနံ့ ၊ သင်းပျံ့ပျံ့နှင့်
စာခန့်ပေမွန် ၊ မြို့ကိုလွန်လျက်
တောစွန်အုံနား ၊ ဘဝများကို
သနားစာနာ ၊ ကရုဏာဖြင့်
စာဆို'ဦးဆောင်း' ၊'ဦးကြီး'လောင်းကာ
ကျိုးကြောင်းဖွဲ့သီ ၊ စာပန်းချီလျှင်
ကြည်ညိုမြတ်လေး ၊ နှလုံးအေးခဲ့ ။
'ဦးဆောင်း'ညွှန်းထောက်
'လက်ပံကောက်'ဝယ်
'မိဇံလှ နင်လိုက်ဦးမလား
သုံးစိတ်ဝင် ထန်းလျှော်တောင်းရယ်နှင့်
ပေါင်းလန်မှ ပြန်ကြမယ်လေး'
ရှေးရေးကဗျာ ၊ လွမ်းချင်းပါငဲ့
ကျိုကာမွပျောင်း ၊ ဆန်မာပြောင်းကို
ကောင်းမြိန်မျိုချ ၊ စားသောက်ကြသည်
သောကမတွေး ၊ လောဘဝေးခဲ့ ။
ငလူးသေးမျှင် ၊ ကြေးမသင်ဘဲ
ဆီလျှင် မဟုတ် ၊ ရေလုံပြုတ်ကို
အင်ကုပ်ထူမှာ ၊ ဇွန်းမပါချေ
ဗလာခြစ်ယူ ၊ 'ကိုတောင်သူ 'ဟု
မူယာဆစ်ဖြာ ၊ ပုံဖော်ပါသော်
စာနာထောက်ထား ၊ တောသားဘဝ
ရိုးစင်းစွတည့် ၊ တောဟိမဝါ
ပေါရိသာလည်း ၊ လာသမျှလူ
ဖမ်းသယ်ယူလာ ၊ သွေးဆူသောက်စား
မောဟပွားလျက် ၊ လူသားနှစ်ခြိုက်
မှားစရိုက်ကြောင့် ၊ အမိုက်နွံငြိ
အမှားပြည့်သော ၊ 'ပေါရိသာလမ်း'
လေးချိုးခန်းဖြင့်
ကြမ်းတမ်းစိတ်သိ ၊ ဆင်ခြင်မိခဲ့ ။
ဝမ်းရေးရေကြောင်း ၊ လူကြုံကောင်း၍
မောင်းအိုပုံတောင် ၊ ပိန်းကောယောင်၌
ပဲ့ချောင်ရုပ်စုံ ၊ ဖောက်ကားတုံ၏
လှေကြုံစုန်ဆင်း ၊ အောက်ပြည်ချဉ်းမည်
မင်းလိုက်မှာလား 'အညာလှေ' ။
'ဦးကြီး' စာပေ ၊ တောရိပ်တွေနှင့်
လေပြေကသုတ် ၊ ဘုတ်က အီအီ
ခါမီခတ္တာ ၊ တို့ရွာဓလေ့
'ယဉ်ပေ့တောသူ' ၊ အမူကမ်းကုန်
ဘယ်မြို့ပုံသာ ၊ ရွှေညာမှာမိုး
'စိုးပါလှတယ် ၊ ဘယ်အငြိုးမို့
ပျို့ဦးရင်ပြန် ၊ ခက်ရှာဟန်ကို
ပူပန်မှာပြီး ၊ ချောင်းရေစီးဝယ်
အသီးသပြေ ၊ ဝေဝေလွမ်းငွေ့
'ကြင်ငွေ့ဆုံသူ' ၊ အကျွန့်လူကို
ပျိုဖြူငယ်ကျွမ်း ၊ လွမ်းချင်းကဗျာ
ဝေဖြာခတောက် ၊ သင်းလှောက်ထုံကြည်
စစ်စလီငှက် ၊ ရေကြက် ၊ မောက်တင်
ချစ်ကြင်မဆုံး ၊ မိုးထစ်ချုန်းသော်
'ပြုံးမိတယ်' တွေး ၊ ဦးကြီးရေးခဲ့ ။
ဦးဆောင်း , ဦးကြီး အသီးသီး၏
အံ့ချီးဖော်ညွှန်း ၊ ကဗျာကျွန်းလျှင်
ပြောင်းရွှန်းထိန်ညီး ၊ ဘုံပျံထီးတို့
ကြီးကျယ်ခမ်းနား ၊ မရှိငြားလည်း
တောသားတောင်သူ ၊ မိလက္ခူ၏
ဖြူစင်ပွင့်လင်း ၊ ရိုးသားခြင်းကို
ကွင်းကွင်းမြင်လာ ၊ စာနာပါမိ
ကြင်နာကျေးဇူး ၊ စာဆို 'ဦး' သို့
ပူးယှက်ပဒုံ ၊ ကြာလက်စုံဖြင့်
ဂုဏ်တင်လေးစား ၊ ကြည်ညိုပွားသည်
ခံစားထပ်တူ နှလုံးသားများ ။

Title: အလှည့်အပြောင်း
By: ရွှေမြိုင် ပြုံးလဲ့မော်
အညာဖွားပေမယ့်
အောက်သားနှင့် ဖူးစာပါတော့
အောက်ရွာမှာ အခြေတည် ။
ငါးသလောက်ဖမ်း
ငါးခြောက်လှန်းရယ်နှင့်
အောက်ကမ်းက ရွာသာယာ
ပျော်စရာ အလွန်ကောင်းပါဘိ
စုပေါင်း ရှင်ပြုပွဲတွေနဲ့
ဘုရားပွဲ သောင်ပြင်ဈေးတန်းကြီးကလည်း
ဟည်းလို့ လွန်စည် ။
ချွေးမကလေး ရလာပြီ
ရွှေညာဆီက အပျိုချော ။
ရွှေညာသူ သူဌေးသမီး
သွေးမကြီး သဘောကောင်းကာ
စေတနာ ဝေဖြာလို့
ယောက္ခမပါ ခေါ်လာပြောတာကြောင့်
မနောမှာ တရွှင်ရွှင်နှင့်
သံယောဇဉ် မပြတ်နိုင်သည့်
ရပ်အညာ ဌာနေဟောင်းဆီသို့
ပြောင်းရပြန်ပကော ။

Title: ကံဟူသည်
By: ရွှေမြိုင် ပြုံးလဲ့မော်
ကံကောင်းနေသည် ၊ ကံမြင့်သည်ဟု
ယုံကြည်လက်ခံ ၊ ကံယုံအားကိုး
ဆူးပုံတိုးက ၊ ကိုယ်ကျိုးနည်းကာ
လမ်းပျောက်ပါလိမ့် ၊ ကံသာအမိ
ကံသာအဖ ၊ ကံပုံချသော်
လုံ့လအားနည်း ၊ ရှိတိုင်းမွဲလိမ့်
ဇွဲစွမ်းအားထုတ် ၊ အလုပ်လုပ်မှ
အလုပ်ဟူသည် ကံသာမည်၏
တည်ငြိမ်ရင့်ကျက်၊ ခံယူချက်ဖြင့်
ထက်မြတ်နိုးကြား ၊ သင်ကြိုးစားလျှင်
ကြီးပွားချမ်းသာ ၊ ကံကောင်းလာဟု
ကံသာပုံချ ၊ ဝန်းကျင်က
ပြောကြဦးမှာ ၊ ထိုအခါတွင်
ဝမ်းသာဂုဏ်ယူလိုက်ပါတော့ ။

Title: ရေကျော် ရေနက်ကွင်း
By: ရွှေမြိုင် ပြုံးလဲ့မော်
အိမ်မဲ , ပန်းတနော်
ကျုံပျော် , ညောင်တုန်း ။
ရေပြင် , မြေပြင်ဟည်း
နည်းဖော်လို့သုံး ။
ကျောက်တံခါး, သနပ်ပင်
အကွက်ဆင်စိုက်ပျိုး ။
ရေကျော်ကွင်း စနစ်သစ်
သီးဖြစ်ထွက်တိုး ။
မြေရိုင်းကိုလှန်
ဖန်တတ်လျှင် ရွှေထုပ် ။
ရှောက်သံပရာ တာပတ်လမ်း
ခရမ်း ငရုတ် ။
မိုးကြို ဂုန်လျှော်
ခုတ်ပြီးသော် စပါးပျိုး ။
ရွှေဝါထွန်း, မနော်ဟရီလှ
ယိမ်းက ခေါ်နှိုး ။
ငါးခေါင်းပွ , ငါးမြစ်ခြင်း
ငါးကြင်းနှင့် ပုစွန်ပါ ။
တာပေါင်မှာ သီးပင်ဖွေး
မွေးမြူရေးဖြာ ။
ရေနက်ကွင်း ဒေသမှာ
အောင်မြင်စွာ ဘက်စုံဖြိုး ။
လုပ်အားသန် ဉာဏ်အလှရယ်
စံပြအကျိုး ။

Title: ကျေးဇူးတုံ့ဆပ် မမေ့အပ်
By: ရွှေမြိုင် ပြုံးလဲ့မော်
သုဝဏ္ဏသာမ ၊ လိမ္မာလှပေ
ဖခင် မိခင် ၊ မျက်မမြင်အား
ချစ်ကြင်ထံနီး ၊ လုပ်ကျွေးပြီးလျှင်
ဝတ်ကြီးဝတ်ငယ် ၊ အသွယ်သွယ်ကို
ရှောင်ဖယ်မပြု ၊ ပိုက်ထွေးပြုစု
ဂရုစိုက်မနှေး ၊ ဦးစားပေးသည်
လေးစားနာမှတ် ၊ ချစ်သားမြတ်၏
ကပ်ခိုမရှိ ၊ ကျေးဇူးသိခဲ့ ။
ရာဇကုမာရ် ၊ သားမြတ်မှန်စွ
နာခံမှတ်သား ၊ ဖစကားကို
ဦးထားရှေ့တင် ၊ မငြိုငြင်၍
ဖခင်ကျန်စစ် ၊ ပီတိဖြစ်ကာ
အချစ်နှင်းအပ် ၊ လွန်ကျေနပ်ခဲ့ ။
ဖဝါးလက်နှစ်လုံး ၊ ပခုံးလက်နှစ်သစ်
လူဖြစ်အောင်မွေး ၊ ရှာဖွေကျွေးသည့်
ကျေးဇူးမြင်းမိုရ် ၊ ဆထက်ပိုကာ
အိမ်အိုကျားထောက် ၊ စောင့်ရှောက်မစ
ဂါရဝ,နိဝါတ ၊ မိနှင့်ဖကို
ဦးချခါခါ ၊ သည်းခံကာဖြင့်
မျက်နှာမနွမ်း ၊ ရွှင်ပျော်လန်းအောင်
ကြိုးပမ်းတုံ့ဆပ် ၊ မမေ့အပ်သည်
မပြတ်ရိုကျိုး ၊ လူ့တန်ဖိုးတည်း ။

Title: အလင်းပြစာကြည့်တိုက် အမှတ်တရပွဲ(တေးထပ်)
By: ရွှေမြိုင် ပြုံးလဲ့မော်
အလိမ္မာ စာမှာရှိတဲ့
ဖတ်ကြည့်မှ ပိုသိလာ
ဗဟုသုတ ဖွေရှာကာ
စာကဗျာ မှတ်စွဲ ။
အဝိဇ္ဇာ ဖယ်ခွာပမယ့်
သုဝဘဏ် အလင်းပြပါပဲ ။
လှူဒါန်းကြ စာအုပ်စုံသည်
သဒ္ဓါဟုန်ပြန့်ကဲ ။
နှစ်နှစ်ပြည့် အမှတ်တရပွဲမှာ
ဆကဲဖို့ တိုးမြင့်ဆောင် ။
ကြီးပွားရေး စီးပွားရေး
လူမှုရေး မကျန်ရလေအောင် ။
ပျိုးထောင်က မျိုးအောင်စွာရယ်
မညှိုးအောင်သာ အခါလှစ်သမို့
စာချစ်တို့ ဆုံခဲ့ပေ
မုတ္တမမြေ ။
သမိုင်းအရှည် တည်ပါစေဟု
မေတ္တာရေ ဖျန်းပက်စို့လေး ။

Title: ကိုးခရိုင် စိမ်းစို
By: ရွှေမြိုင် ပြုံးလဲ့မော်
အညာတစ်ခွင်
တိမ်စင်ပြာရေး ၊ လွမ်းဟန်သွေးနှင့်
တေးငှက်မကြို ၊ လေမချိုခဲ့
ပင်ပျိုမပေါ ၊ အမြင်မောစွ
အကြောကိုသင် ၊ အမျှင်ကိုပစ်
အဆစ်ကိုချိုး ၊ ရိုးညှာဆိတ်ဖဲ့
အရိပ်မဲ့ကင်း ၊ ညှိုးခြောက်ခြင်းကြောင့်
ပူပြင်းသောက ၊ ရေရှားလှ၍
ဝေးစွတစ်ရွာ ၊ လှည်းများရှာလျက်
ရေရှာထွက်ပေ ၊ အညာမြေ၏
ငွေကိုမလို ၊ ရေသာလိုသည့်
လိုအင်ဆန္ဒ ၊ ရှေးခါက ။
ယခုခါမူ
အလှူသဒ္ဓါ ၊ ရက်ရောစွာဖြင့်
သပြာငွေရင်း ၊ စက်ရေတွင်းတို့
ဖြည့်တင်းစိတ်ဝမ်း ၊ ချမ်းမြေ့လန်းကာ
ရေဖျန်းရေငင် ၊ မြစ်ရေတင်ကြ
သစ်ပင်ထူပေါ ၊ တောင်တစ်ကြောမှ
သစ်တောမခုတ် ၊ သစ်ငုတ်မမြိုက်
ထင်းမဆိုက်သင့် ၊ စရိုက်မကြမ်း
သစ်ရိပ်လွှမ်းမှ ၊ သက်တမ်းရှည်ကြာ
ဤလူ့ရွာသည် ၊ ရွာသွန်းဖြိုင်ဖြိုင်
ငွေမိုးလှိုင်လိမ့် ၊ တစ်နိုင်သစ်ပင်
ကျေးဇူးရှင်ဟု ၊ သစ်ပင်ခြံရံ
တစ်ကန်တစ်တော ၊ 'ဘောစတိုင်း' 'တမာ'
'မြန်မာရှား' 'အော်ရီရှား' ၊ လုပ်အားစိုက်ထူ
ရှင်အောင်ကူမှ ၊ 'ယူကလစ်' 'မဲဇလီ'
'ကျွန်း'သည် အနဂ္ဃ၊ သဘာဝတန်ဖိုး
ချစ်မြတ်နိုး၍ ၊ ကိုးခရိုင်စိမ်းစို
မြရိပ်ညိုက ၊ တေးဆိုကျေးငှက်
ပျံကာတက်စဉ် ၊ ဖြန့်ကြက်ဆော်သွေး
လေချိုအေးနှင့် ၊ မွေးသောအညာ
တမာစီတန်း ၊ ထနောင်းလမ်းနှင့်
စခန်းဖြာလို့ ၊ လမ်းသာလို့ ။

Title: တို့ပြည်တို့လမ်း တို့အောင်ပန်း(တျာချင်း)
By: ရွှေမြိုင် ပြုံးလဲ့မော်
သံလွင်, ချင်းတွင်း ၊ မြစ်မင်းဧရာဝတီ
စစ်တောင်းနှင့် ဂျိုင်း၊ မဆိုင်းကစ္ဆပနဒီ
ဒုဌဝတီ ၊ စုံညီစီးဆင်း
မေတ္တာနှင်းပြိုင် ၊ ချစ်ခြင်းခိုင်
သည်းဆိုင်နှလုံးသား 'ခင်း' သည်နှင့်လေး ။
နယ်ချဲ့ကိုရှင်း ၊ ချင်းတောင်တန်းသက်သေ
သားချင်း'ကြွမ်ဘိစ်' ၊ ဇာတိအားမာန်ဝေ
မျိုးချစ်မို့လေ ၊ မသွေအောင်ပန်း
သုံးကျိပ်ရဲညီ ၊ ဇွဲခိုင်ကျည်
ယုံကြည်လွတ်လပ် 'ပန်း' ရယ်နှင့်လေး ။
ပြည်မတောင်တန်း ၊ ကြိုးပမ်းလွတ်လပ်ပြီ
မြော်မြင်အဘက်ဘက် ၊ ကျေးလက်နယ်စပ်ဆီ
နိုင်ငံ့ဂုဏ်ရည် ၊ ခေတ်မီဖွံ့ဖြိုး
အမျိုးဘာသာ ၊ သာသနာ
ကာကွယ်စောင့်ရှောက် 'မညှိုး'စေဖို့ပါလေး ။
အောင်ပန်း, ဟဲဟိုး ၊ ရှမ်းရိုးမ, ငပလီ
အင်းလေး , ပုပ္ပါး ၊ သွားစို့ကျိုက္ခမီ
ကျိုက်ထီးရိုးဆီ ၊ ဦးချိုညွှတ်ခ
မင်းကွန်းခေါင်းလောင်းမှာ ၊ အံ့ဖွယ်ဖြာ
ကမ္ဘာတည်အောင်ပြော 'ပြ'သည်နှင့်လေး ။
အကျော်ဒေးယျ ၊ ပုဂံအလှနော်
ဈေးချိုရွှေမန်း ၊ မြနန်းစံကျော်
စစ်ကိုင်းချောင်မော် ၊ တောင်ပေါ်ဘုရား
ကမ္ဗောဇသာဒီ ၊ တွေးဆရည်
သည်ဆီကြငှန်း'အား'မာန်တည့်လေး ။
စိုက်ပျိုးစွမ်းအား ၊ ထွန်းကားစက်မှုပေ
တီထွင်ကြံဆ ၊ တက်ကြွမြန်မာတွေ
ဘိုးဘေးအမွေ ၊ အနေရိုးသား
ထိပါးလာသော် ၊ ကြောက်ဘူးနော်
မော်ကာ ဝင့်ဝင့်'ကြွား'သည်နှင့်လေး ။
တူညီစိတ်ထား ၊ သွေးသားချစ်ကြင်
တို့ပြည်တို့ချစ် ၊ ပြည်သစ်ထူထောင်စဉ်
ဘက်စုံအသွင် ၊ မျက်မြင်သစ်ဆန်း
ငြိမ်းချမ်းမြန်ပြည် ၊ မွေးဌာနေ
ဖြာဝေအလှ 'လွှမ်း'သည်နှင့်လေး ။
ကိုယ့်မြေကိုယ့်ပန်း ၊ ရဂုံနန်း၊
လျှမ်းစွာမောက်ဖို့ တာဝန်ပင် ။
တို့ပြည် တို့လမ်း ၊တို့အောင်ပန်း၊
လှမ်းကာလျှောက်စို့ ထာဝစဉ် ။

Title: ထာဝစဉ် ပီတိ
By: ရွှေမြိုင် ပြုံးလဲ့မော်
ငါက ပေးဟု
တွေးရင်း မျှော်ကိုး ၊ ပြန်ရနိုးနှင့် ။
ငါကကျွေးဟု
တွေးရင်းမျှော်ကိုး ၊ ပြန်ကျွေးနိုးနှင့် ။
တစ်ဆုပ်တစ်ကြဲ ၊ တစ်ခဲတစ်ဖဲ့
အလှည့်မလာ ၊ မရှိတာထက်
မသိတာခက် ၊ စိတ်ပျက်မချိ
သောကပြည့်လျှင် ၊ ဆူးငြိ မှောက်လဲ
ကိုယ်ကျိုးနည်းချိမ့် ၊ အမြဲအပူ
ပွက်ပွက်ဆူကာ ၊ မဖြူစွန်းထင်း
မျှော်လင့်ခြင်းအား ၊ အလျဉ်းပိုင်းဖြတ်
ကြက်ခြေခတ်၍ ၊ ပြုအပ်အမှန်
အရင်းခံလျက် ၊ ပြန်ရလိုမှု
တစ်ခုမတွေး ၊ ကုသိုလ်ရေးဟု
တွေးဆခါခါ၊ ပီတိဖြာသော်
ဝမ်းသာကြည်နူးထာဝစဉ် ။

Title: တကူ တူး ကူ
By: ရွှေမြိုင် ပြုံးလဲ့မော်
တောင်စွယ်ရိုးဆီက
ချိုးကလေး တကူကူးကူ ။
ငြိမ်းချမ်းလှသူ ။
မုန်းမျက်မကူ
အဖျက်အပူ မရှိ ။
မုန်းမျက်မာန် ဒေါသဝေးလို့
သံစဉ် တအေးအေးနှင့်
တေးဆိုနေ၏ ။

Title: မြားတစ်စင်း၏ အင်အား
By: ရွှေမြိုင် ပြုံးလဲ့မော်
သူသည်ငါ့ကို
မလိုမုန်းပွား ၊ ကြားစကားကြောင့်
အမှားကိုမှန် ၊ မှန်ကိုအမှား
ဆိုးရွားတုံ့တင် ၊ ရန်ထောင်စဉ်၌
ခင်မင်ရှေ့ဆက် ၊ မိတ်မပျက်လို
ပင်ကိုနှုတ်စဲ ၊ စကားနည်း၍
ရန်ပွဲမထန် ၊ သူလှည့်ပြန်သည်
သည်းခံစိတ်များ ငါ့ရင်မှာ ။
ရန်ကိုရန်ချင်း ၊ မတုံ့နှင်းဘဲ
တင်းတင်းကြိုးစ ၊ တစ်စကိုချည်
တစ်စဖြည်သော် ၊ ဖြေပြေလျှောကျ
တင်းမရသို့ ၊ ဒေါသချုပ်ထိန်း
ရန်မီးငြိမ်းကာ ၊ ခပ်သိမ်းမြူရှင်း
သည်းခံခြင်းဖြင့် ၊ ချစ်ခြင်းမြားတံ
တည့်တည့်မှန်က ၊ နာလန်မထူ
ရန်သူရှောင်ရှား ၊ အလင်းများသည့်
တံခါးထွက်ပေါက် ၊ ချက်ချင်းရောက်ကာ
လွတ်မြောက်ပေါ့ပါး ၊ စွမ်းပကားနှင့်
အားဖြစ်စေသော မြားတစ်စင်း ။

Title: အိုးရောင်းတယ်ခင်
By: ရွှေမြိုင် ပြုံးလဲ့မော်
ဟိုရှေးက မင်္ဂလာဆောင်
ခန်းဝင်အောင် လက်ဖွဲ့ကြ ။
ရာဝင်အိုး ဘယ်နှလုံး
ထိုးဓလေ့ အလှ ။
ရေမျောထင်း မီးညီညီ
စီပါလှည့် မနှေး ။
လုပ်အားတွေ ကိုယ်စီပြ
စဉ့်လှဖို့လေး ။
မြေနှပ်ကာ ပုံလောင်းလို့
အိုးကောင်းဖို့ ဆွကာ ။
ရေအိုး စဉ့်အိုး
ဖျဉ်းအိုး ဖြာဖြာ ။
မကွေး မြသလွန် စုံစွာ
ဝမ်းစာအရေးမို့ ဘယ်မမော ။
ကြိမ်ဝါးဒလက်တွေနဲ့
ထက်ကြပ်မကွာ လူပါလိုက်လို့
ဈေးချိုသဗျာ ခေါင်မခိုက်ပါဘု
ဖောင်တိုက်လို့မျှော ။
ဘုရားပွဲ ဇာတ်ပွဲ
နတ်ပွဲလည်း စုံစွာဝင် ။
မြစ်ဧရာ ပွဲရေကြောင်း
အိုးရောင်းတယ်ခင် ။
အဘိုးရဲ့ လုပ်ငန်းခွင်
အဖေရဲ့ လုပ်ငန်းခွင်
ကျွမ်းကျင်အောင် အသက်မွေး ။
သီတင်းကျွတ် တပေါင်းရယ်ပေါ့
ကြိုးစားကာ အိုးရောင်းလို့
တူပေါင်းဖို့တွေး ။

Title: ကဗျာသို့ တိုင်တည်မိခြင်း
By: ရွှေမြိုင် ပြုံးလဲ့မော်
ဒေါသဟုန်းဟုန်း ၊ မောဟဖုံး၍
လူမုန်းသွားအောင် မလုပ်ခဲ့ပါ ။
မှောက်မှားဖောက်ပြန် ၊ အကောက်ဉာဏ်နှင့်
အကြံယုတ်သူ မဟုတ်ပါ ။
အတို့ထောင်များ ၊ ကုန်းစကားဖြင့်
ရန်ပွားရအောင် မပြောမိပါ ။
နှုတ်စောင့်စည်းကာ
ရှိတာလေးဝတ် ၊ ရတာလေးစား
ရောက်အောင်သွား၍ ၊ စကားသစ္စာ
ထားသိက္ခာဖြင့် ၊ သပြာမလွှမ်း
အမြဲတမ်းပင် ၊ စည်းကမ်းလိုက်နာ
ရိုးသားစာသင် ၊ အသက်ရှင်ခဲ့
တုန်ငင်တုံ့နှေး ၊ မရှိသေးလည်း
နောင်ရေးတွေးပူ ၊ သောကထူလှ
ငါ့ဘဝကို ၊ စောင်မ ခွန်အား
ပေးသနားပါ အိုကဗျာ ။

Title: တို့ရင်ထဲက မြတ်ဆရာ
By: ရွှေမြိုင် ပြုံးလဲ့မော်
ကြယ်ကလေးတွေ ထွန်းတောက်ဖို့
အာပေါက်အောင်သင်ရှာ
အာစရိယ မြတ်ဆရာလျှင်
စေတနာ ပိုမြဲ ။
ဆရာဝန်, အင်ဂျင်နီယာ
ကြည်နူးစွာ ပီတိကဲ ။
အိုးထိန်းရှင် ဗိသုကာ
လှပါစေအမြဲ ။
ဆူပြန်လျှင် အထင်မလွဲနဲ့
အားခဲလို့သင်ကာ ။
သတိပြုစရာ အချက်များ
မမှားအောင် ရှင်းပြပြန်ရာ ။
တိကျ ချိန်မှန်စွာရယ်
သင်ခန်းစာ နားစွဲစေဖို့
ဟာသလည်း ပြောတတ်ပြန်ပေ
ကွယ်လွန်ပြီးပစေ ။
မိုးမြင့်ကြယ် တပည့်တွေမှာတော့
မမေ့ပေ သက်ဆုံးတိုင်လေး ။

Title: ပန်းနှင့် လူ
By: ရွှေမြိုင် ပြုံးလဲ့မော်
ပိတောက်ရနံ့ ၊ သင်းပျံ့ပျံ့နှင့်
ကြံ့ကြံ့စိုရွှဲ ၊ သင်္ကြန်ပွဲကို
ဒွန်တွဲပါဝင် ၊ ရိုးရာခင်၍
ဆင်နွှဲဖို့များ ၊ ရောက်လာလားမေ ။
စံပယ်လှိုင်လှိုင် ၊ မိုးဖြိုင်ဖြိုင်၌
ကြိုင်ကြိုင်ဝေဝေ ၊ အမောပြေအောင်
စေတနာထား ၊ မွှေးစေလားမေ ။
သဇင်ဖြူဖြူ ၊ ရနံ့ကြူ၍
လေယူရာနွဲ့ ၊ တသွဲ့သွဲ့နှင့်
ယိမ်းနွဲ့ဟန်ယဉ် ၊ ပန်းတော်ဝင်မို့
ချစ်ခင်စေကြ ၊ လှနေလားမေ ။
နွေမှာပိတောက် ၊ မိုးရောက်စံပယ်
ဆောင်းဝယ်နှင်းမြေ ၊ သဇင်လှတို့
လောကကိုခင် ၊ အလှဆင်၍
ယဉ်ကျေးမှုရာ ၊ သူ့ဝန်တာကို
ကျေစွာထမ်းယူ ၊ တို့မှာမူကား
လူသားငမိုက် ၊ မဖြစ်ထိုက်ဘူး
ကိုယ်စိုက်ကိုယ်မြင် ၊ ကိုယ့်အပင်ဟု
ရှင်သန်မွှေးမြ ၊ ကိုယ့်ပြည်လှအောင်
ဗီဇ လူ့အသိ ရှိသင့်တကား ။

Title: ရှင်သန်မှု
By: ရွှေမြိုင် ပြုံးလဲ့မော်
သာတော့မည် ရွာတော့မည် ။
ဆည်မောက်ကာ လယ်ရေသောက်နိုင်ဖို့
ကောက်သီးနှံ လျှမ်းအောင်ကွယ့်
ဖျန်းပါ့ခါမီ ။
မိုးကိုမှီ
တောသည်လည်း မပါး ။
မိုးလိုတူ မိုးလိုကျင့်
ဖြိုးတင့်စေသား ။
ဟောတော့လေ ပြောတော့လေ ။
ခင်လေးငယ် အစဉ်တွေးကွယ်
ယဉ်ကျေးဖွယ် မြန်မာ့ဓလေ့ကို
မမေ့သင့်ပေ ။
အပြောအဆို သိမ်မွေ့စေ
အနေအထိုင်လည်း ဘယ်မယိမ်း ။
အရိုးပေါ် အရွက်မဖုံးရအောင်
သက်လုံး ထိန်းသိမ်း ။
ကြားရအောင် သွားရအောင်
နာရေးဆို မနှေးထ
ဖေးမကူဆောင် ။
မရှိယောင် မသိယောင်
မေ့နေယောင် ရှောင်မလွှဲ ။
ကိုယ့်အလှည့် မကြာလှ
ကြုံရမှာပဲ ။
လှမ်းတော့နော် လျှောက်တော့နော် ။
ဘဝလမ်း ဘယ်လိုခက်
နွှဲဆက်ရွှင်ပျော် ။
အကြောင်းယှဉ် အကောင်းမြင်ပါက
အဟောင်းပင် သစ်လွင်နိုင်တော့
ဖြူစင်တဲ့ စိတ်ထားသော်
အဖော်ဆို အသင့် ။
အတ္တ ပရရယ်နှင့်
မျှတစွာ ရှင်သန်မှ
ဘဝဒဏ် ခံနိုင်စွမ်းပါငဲ့
ဘယ်လမ်း ဘယ်ထီး ဆောင်းမယ်လို့
ပြန်ပြောင်း ချင့်ချိန်ပါမှ
ဘဝအိမ် လျှမ်းပပ နှင့်
ချမ်းမြမြတင့် ။

Title: ထူးသည့်အိပ်မက် ပန်းတစ်ခက်
By: ရွှေမြိုင် ပြုံးလဲ့မော်
ယခင်ကနော်
မော်လမြိုင် , မုတ္တမ၊ ဟိုမှသည်မှ
နီးလှဝေးကွာ ၊ ခရီးကြာခဲ့ ။
ယခင်ကဆို ၊ သောကပိုစွ
လှေကိုအားကိုး ၊ ဝဲကဆိုးပြန်
မိုးမှောင်လေနှောက် ၊ သမ္ဗန်မှောက်ခဲ့ ။
ဟော ယခုမျက်မြင်
'သံလွင်တံတား' ၊ အိပ်မက်များမဟုတ်
အလုပ်သက်သေ ၊ ထင်ရှားနေပြီ
မြောက်မြေ, တောင်ဖျား ၊ ခရီးသွားနိုင်
ရထား, ကားလမ်း၊ သွယ်တန်းထိုထို
ပူတာအို,ကော့သောင်း ၊ ကုန်သွယ်ကြောင်းနှင့်
ပေါင်းစည်းချစ်ကြည် ၊ တွဲယှက်ညီလျက်
မြန်ပြည်ဖွံ့ဖြိုး ၊ ကိုယ့်အားကိုးသည့်
အမျိုးချစ်စိတ် ၊ ပြည်ချစ်စိတ်ကြောင့်
အတိတ်ကိုတွေး ၊ အားကိုမွေး၍
ရှေးအခက်ခဲများ ၊ သောကများကို
ကျော်လွှားအောင်မြင် ၊ ထင်ထင်ရဲရဲ
တို့အောင်ပွဲတည့် ၊ အောင်ပွဲသီကျူး
မမြင်ဖူးသော ၊ ထူးသည့်အိပ်မက်
ပန်းတစ်ခက်ကို ၊ မပျက်မညှိုး
အဖျက်ဆိုးမှ ၊ တိုးချစ်ကွယ်ကာ
စောင့်ရှောက်ပါအံ့ ၊ ရင်မှာစုံမက်
သည်ပန်းခက်ကြောင့်
နှင်းဆက်လေညင်း ၊ ပန်းသတင်းလျှင်
သင်းမြစေရည် ၊ ကမ္ဘာတည်တိုင် ။

Title: မြကန်သာ
By: ရွှေမြိုင် ပြုံးလဲ့မော်
ဟိုတုန်းက မြကန်သာ
ပန်းရွှေကြာ ငှက်ချိုမြ ။
ကျန်စစ်မင်း ဦးဆောင်မူ
သာဓုခေါ်ကြ ။
ပုဂံသူ ပုဂံသား
လုပ်အားကို အရင်းတည် ။
တုရင်တောင် ရေလျဉ်အေး
ပြေးဝင်လှည့်လည် ။
စည်းလုံးခြင်း ပုံရိပ်ပန်းချီ
ညီညာသည့် ပုဂံတေး ။
ကန်ပေါင်ရိုး မိုမိုမောက်
တောက်တောက်ကျချွေး ။
ညောင်, တမာ, ထနောင်း, ရှားနှင့်
အော်ရီရှား , ကုက္ကိုပင် ။
မဲဇလီ , ယင်းမာစွက်လို့
သရက်စုံလင် ။
တုရင်တောင် စိမ်းစိုလွင်
မြသစ်ပင် ကြော့ကြော့ ။
ငွေမိုးဖြိုင်ဖြိုင်ရွာပါမှ
မြကန်‌ရေ လှိုင်လှိုင်ရလို့
လှနိုင်မှာပေါ့ ။

Title: နိယာမ
By: ရွှေမြိုင် ပြုံးလဲ့မော်
လောဘ ဒေါသ
မောဟ မာန်ထက် ၊ လှဂုဏ်တက်၍
တစ်ရက်ကိုမေ့ ၊ ထိုသည့်နေ့ကား
တစ်ကွေ့ကွေ့ဆီး ၊ ရွေ့ရွေ့နီးစဉ်
နီးမှန်းမသိ ၊ ဝေးနေဘိသို့
သတိမသန်း ၊ ဘဝလမ်းဝယ်
ထိန်လျှမ်းဂုဏ်ဝါ ၊ စိန်ရွှေဖြာလည်း
သေခါဘာမျှ ၊ မပါကြမို့
ဒုက္ခသစ္စာ ၊ တရားရှာမှ
ဖြေသာအလွှံ့ ၊ ရင်ဆိုင်ဝံ့မည်
တွန့်ဆုတ်ဘယ်ခါ ၊ မရှောင်သာဘူး
ဒါဟာ အနိစ္စတရား နိယာမ ။

Title: သည်ပြည် သည်မြေ သည်လေ သည်ရေ
By:
ခရီးတစ်ခါ
ထီးပါပါမှ ။
ပန်းရောင်စုံ ဘယ်လိုမွှေး
ရွေးတတ်ပါရ ။
သည်ပြည်မှာနေ
သည်မြေမှာမွေး ။
မြန်မာ့ဟန် မြန်မာ့အလှ
ချိုမြနွေးထွေး ။
သည်လေရှုနေ
သည်ရေကိုသောက် ။
မပစ်ခွာ မေတ္တာနှင့်
သစ္စာမဖောက် ။
သည်ပန်းပန် သည်ခရီး
သည်ထီးနှင့် သင့်တော်စွာ ။
စည်းရိုးကို လုံအောင်ထိုး
သူခိုးမလာ ။
သည်ပြည် သည်မြေ
သည်လေနှင့် သည်ရေဟာ
မြန်မာရဲ့ အသည်းနှလုံး ။
အသည်းကို လာလို့ဆွလျှင်တော့
ငုံ့မခံ ပြန်ကာချမယ်လို့
မာန်ပြ ဟုန်းဟုန်း ။

Title: ကျောက်ဆည်နယ်မှ ဆင်အက
By: ရွှေမြိုင် ပြုံးလဲ့မော်
သီတင်းကျွတ်လ ၊ သမယဝယ်
ဆင်အလှ ယဉ်စွ ၊ ကြွကြွခုန်ခုန်
ဝတ်ရုံဖဲပိုး ၊ ဘော်ကြယ်ထိုးကာ
ဒိုးပတ်ဗုံသံ ၊ ဗေထုံညံလျက်
နိဗ္ဗာန်ကူးတို့ ၊ ဆောင်ပို့ရှေ့မှောက်
လှူခံရောက်သည်
ကျောက်ဆည်နယ်မှ ဆင်အက ။
မုန်ဘု နှာမောင်း ၊ ဦးကင်းကောင်းကာ
မောင်းမောင်းလွှားလွှား ၊ ဆဒ္ဒန်လားသို့
ရန်များဖြိုအောင် ၊ ဦးစွန်းထောင်၍
ဆင်ပြောင်နာဂိန် ၊ ဝရဇိန်နှင့်
ဒေဝိန်မြတ်လေး ၊ တိမ်စွန်ပြေးသည့်
ရှေးဆင်မော်ကွန်း ၊ မျက်ဝန်းတောင်ညို
အာနီစိုကာ ၊ ညီညာဖဝါး
ခွေတင်ပါးပြင် ၊ ခြေသားမြီးဆံ
ကြန်အင်ပြည့်စုံ ၊ ဗေထုံဗုံဗေ့
တဝှေ့ဝှေ့နှင့် ၊ ဆင်ရွေ့ယဉ်သာ
မင်္ဂလာအခါ ။
ဆင်ကဟန်ရေး ၊ မြင်သူငေးကာ
တေးချင်းဗုံထောက် ၊ သံဆုံးရောက်သော်
ဆင်တော်ပြေးလွှား ၊ ကြည့်သူများလည်း
ဟေးလားဝါးလား ၊ ပျော်ပျော်ပါးနှင့်
နားဝအီရွှဲ ၊ နှဲကချွဲစဉ်
ဒိုးလည်းလှိမ့်ခင်း ၊ လင်းကွင်း လက်ခုပ်
ကျားဆုတ်ကျားတက် ၊ ကျားကွက်သိုင်းနင်း
ရှောင်ရင်းတိမ်းခ ၊ ဆင်လဲကျဟန်
ဩဘာသံညောင်း ၊ တဖြောင်းဖြောင်းဖြင့်
ခပေါင်းလူရှင် ၊ ဟာသရွှင်အောင်
ဆင်ထဲလူဝင် ၊ ဆင်ယဉ်ဆင်က
မြူးကြွကြွမှာ ၊ နဂ္ဃကူးတို့
နိဗ္ဗာန်ပို့ဟု ၊ သူ့မြို့ သူနေ
ဓလေ့ပေမို့ ၊ ရှေးမွေဆင်ရေး
ဖော်ထုတ်ပေးရင်း ၊ မနှေးမေတ္တာ
စေတနာတို့ ၊ ဖြာဝေလျှံမောက်
သဒ္ဓါပေါက်သည်
ကျောက်ဆည်နယ်မှ ၊ ဆင်အကတည်း ။

Title: တို့တိုင်းပြည် (ကာချင်း)
By: အမည်မသိ
ရွှေပြည် ငွေပြည် ၊ တို့ပြည်လော ၊ တို့ပြည်လော
ဟုတ်တည်း ဖော်သင်း ဖော်သင်း
ဟုတ်တည်း ဆွေရင်း ဆွေရင်း
ဟုတ်တည်း သွေးချင်း သွေးချင်း
မြန်မာတို့ပြည် ၊ ရွှေပြည်ငွေပြည် ။
သယံဇာတ ၊ ပေါကြွယ်ဝ
မြန်မာ့ဌာနီဝယ် ဌာနီဝယ် ။
ဆိုကရေးတီး ၊ စဉ်လာမှီး
နည်းမှန်ဆင့်ကမ်းတယ် ဆင့်ကမ်းတယ် ။
ဆည်မြောင်းတမံ ၊ ရေလှောင်ကန်
စီမံဖြန့်ကြက်တယ် ဖြန့်ကြက်တယ် ။
ရေနက်ကွင်းအစား ၊ လယ်ယာများ
မြင့်မားသီးနှံကြွယ် သီးနှံကြွယ် ။
ဘိန်းအစားထိုး၊ ပန်းဂျုံမျိုး
စိုက်ပျိုးဖြစ်ထွန်းတယ် ဖြစ်ထွန်းတယ် ။
လမ်းတံတားများ ၊ ကွန်ရက်ပွား
သွားလာလွယ်ကူတယ် လွယ်ကူတယ်
အမျိုးဘာသာ ၊ သာသနာ
ကာကွယ်စောင့်ထိန်းတယ် စောင့်ထိန်းတယ် ။
သေလျှင်လည်းကူ ၊ တာဝန်ယူ
ကူညီစာနာတယ် စာနာတယ် ။
စည်းလုံးရိုင်းပင်း ၊ ညီညွှတ်ခြင်း
ချစ်ခြင်းခိုင်မြဲတယ် ခိုင်မြဲတယ် ။
သည်လိုစိတ်ထား ၊ ဘယ်ဆီသွား
ရှိများမရှိတယ် မရှိတယ် ။
ရွှေပြည်လော ၊ ငွေပြည်လော ၊ တို့ပြည်လော ။

Title: ခါကာဘိုရာဇီ သက်သေတည်
By: ရွှေမြိုင် ပြုံးလဲ့မော်
နှင်းပဝါနှင့် ၊ ခါကာဘိုရာဇီ
သက်သေတည်ခဲ့ ၊ နေခြည်ရွှန်းမြ
ပန်းသစ်ခွတို့ ၊ လှပဝေဆာ
လွန်သာယာလျက် ၊ ရွာသူရွာသား
လား၏ အကူ ၊ ဝန်ဆောင်ယူ၍
အေးတူပူမျှ ၊ နေထိုင်ကြခဲ့ ။
ရိုးရာဆင်နွှဲ ၊ မနောပွဲဝယ်
လက်တွဲတူပျော် ၊ သွေးချင်းဖော်နှင့်
တောင်ပေါ်ပြည်မ ၊ ဆုံတွေ့ကြကာ
မေတ္တာ နှောင်စည်း ၊ ပိုရင်းနှီးခဲ့ ။
လက်ဖက်ခူးပွဲ ၊ ကောက်သစ်ပွဲကား
နွှဲပျော်စဉ်လာ ၊ တစ်ဘာသာတည့်
ထိုမှာနှင်းတော ၊ မချမ်းဘောနှင့်
လောခေါင်တောင်တန်း ၊ ရွှေလီကမ်းမှာ
လွမ်းရတုဖြာ ၊ မြိုင်လုံးသာခဲ့ ။
ဂျိန်းဖော့ , လီဆူ ၊ ရဝမ်ဟူသား
တောင်သူယာလုပ် ၊ နှမ်းပဲပုပ်နှင့်
ကိုင်းခုတ်မီးမြှိုက်၊ အမဲလိုက်ကာ
စီးပြိုက်သွယ်သွန် ၊ ရေတံခွန်နှင့်
သာလွန်တင့်ဝေ ၊ ကချင်ပြည်ဝယ်
မေခ, မလိခ ၊ ရှုမောလှစွာ
သာစွ'အင်းတော်ကြီး' ၊ မနီးစခန်း
ဘယ်လိုလှမ်းစေ ၊ လမ်းတံတားများ
ဖောက်လုပ်ထားပြီး ၊ ခရီးမဖင့်
အနီးသင့်ထံ'ဆွမ်ပရာဘွမ်'
ကဗျာဆန်စွ ၊ ရှုတိုင်းလှခဲ့ ။
တစ်ချိန်တုန်းက
'ဆဒုံးတိုက်ပွဲ' ၊ သတ္တိဇွဲနှင့်
သူရဲကောင်းလျှင် ၊ တို့ချစ်ကြင်စွာ
မြန်မာမထိ ၊ လာမရိနှင့်
ဇာတိပုည ၊ ဂုဏ်မာနများ
ဝင့်ဝင့်ကြွားသည် ၊ 'ဆမားခံတပ်' ရွပ်ရွပ်ချွံ ။
သွေးချင်းတို့မြေ
မျိုးချစ်တွေနှင့် ၊ ဝေခဲ့သစ္စာ
ကြွေခဲ့အသည်း ၊ လက်တွဲမဖြုတ်
နောက်မဆုတ်ခဲ့ ၊ တိုက်ထုတ်ကျော်ကျူး
စစ်ဘီလူးကို ၊ တပ်ဦးစစ်မြား
တဖွားဖွားနှင့် ၊ ခါးသီးပါဝင်
အောင်ပွဲဆင်ရာ ၊ နှင်းပဝါနှင့်
ခါကာဘိုရာဇီ ၊ သက်သေတည်ခဲ့ ။

Title: လရာသီပန်း ရိုးရာပွဲ
By: ရွှေမြိုင် ပြုံးလဲ့မော်
အတာကူးတဲ့ 'တန်ခူး'ခါ
ပွင့်ကြ ပိတောက်ဝါ ။
အတာရေစင် သွင်သွင်အေး
သက်ကြီးဝါကြီး ခေါင်းလျှော်ပေး ။
စကားပန်းမွှေး လ' ကဆုန်'
ညောင်ရေသွန်းပွဲ တီးကခုန် ။
'နယုန်'ဝယ် စာပလွေခင်း
စံပယ်ရနံ့ တသင်းသင်း ။
ပဉ္ဇင်းခံတဲ့ လ 'ဝါဆို'
မြတ်လေး , ပုန်းညက်ညို ။
'ဝါခေါင်'ဆို ခတ္တာကဲ
စာရေးတံမဲပွဲ ။
ရွှေယင်းမာလည်း လှပေတာ
လှေပြိုင်ပွဲက 'တော်သလင်း'မှာ ။
ငါးမည်ရွှေကြာ ပွင့်ပေကြ
မြင်းမိုရ်မီးပွဲ 'သီတင်းကျွတ် ' လ ။
'တန်ဆောင်မုန်း' က ခဝဲဝါ
ကထိန်ပွဲနှင့် လှူသဒ္ဓါ ။
'နတ်တော်'မှာ သဇင်မြ
နတ်ပူဇော်ပွဲ ရိုးရာကြွ ။
ခွာညိုပန်းလှ 'ပြာသို'တွင်
မြင်းခင်းထွက်ဝင် အားမာန်ဆင် ။
ပေါက်လဲယဉ်ယဉ် 'တပို့တွဲ'
ယာဂု ထမနဲပွဲ ။
သရဖီလည်း ပွင့်လှိုင်ဝေ
သဲပုံစေတီ 'တပေါင်း'နွေ ။
တပေါင်းလေရူး ပုရစ်ဖူး
ဥဩတွန်သံကျူး ။
လွမ်းဖွယ့်ခါနွေဦး ။

Title: အတိတ်အရိပ်
By: ရွှေမြိုင် ပြုံးလဲ့မော်
တစ်အိမ်တစ်ယောက် ၊ ပေါက်တူးယူခဲ့
တောင်းယူခဲ့လေ ၊ မြောင်းတွေလည်းဖော်
ကျောက်ကော်ချိုင့်ဖို့ ၊ လမ်းရှင်းစို့
လာဖို့ခေါ်ကြား၊ မသွားပေ ။
သာရေးနာရေး ၊ ရပ်ရေးအခင်း
သတင်းမေးကာ ၊ ငွေကောက်ရာ၌
အိမ်မှာမအား ၊ ဆင်ခြေများလျက်
လုပ်အားပေးရာ ၊ မပါပေ ။
ပညာအလင်း ၊ ရစေခြင်းငှာ
စာကြည့်တိုက်သို့ ၊ လှိုက်လှဲပိုင်ပိုင်
လှူနိုင်ပါလျက် ၊ ဘာစာအုပ်မျှ
ဝေမျှပေးကမ်း ၊ မလှူဒါန်း ။
ကိုယ်ရေးအတိတ်
ကိုယ့်အရိပ်နှင့် ၊ စိတ်ဓာတ်ညံ့စွာ
လူ့ခွစာကား ၊ နာသောအခါ
မမာသောအခါ ၊ ဘာဆေးစားလေ
ဘယ်လိုနေသေး ၊ ဘာလိုသေးဟု
မေးသူမရှိ ၊ ကြည့်သူမပေါ်
မျှော်သူမလာ ၊ နေစိမ့်မှာပေါ့
စာနာမှုပွား ၊ ကူညီထားလျှင်
အလျားအနံ ၊ အသွားအပြန်
တုံ့ပြန်ညီမျှ ၊ လူ့ဘဝထဲ
သောကဇာတ်ရှုပ် ၊ အလွမ်းရုပ်နှင့်
နှုတ်ဆက်လမ်းခွဲ ၊ မျက်ရည်ဝဲကာ
ဝမ်းနည်းနောက်ချန် ၊ အထီးကျန်သည့်
အိမ်ပြန်လူသားများစွာပင် ။

Title: လွတ်လပ်ပန်း ပွင့်လန်းထာဝစဉ်
By: ရွှေမြိုင် ပြုံးလဲ့မော်
ရာဇဝင်မရိုင်း ၊ ကိုယ့်သမိုင်းနှင့်
ကိုယ့်တိုင်းကိုယ့်ပြည် ၊ အခြေတံ့တံ့
အနေခံ့သည့် ၊ ဂုဏ်လွှံ့ ပိုင်စိုး
တို့လူမျိုး၏ ၊ အမျိုးသိက္ခာ
ထိပါးလာသော် ၊ စဉ်လာဇွဲနှင့်
ရဲသဖြင့်လျှင် ၊ တိုးမြှင့်စွမ်းဆောင်
တို့ပြည်ထောင်တွက် ၊ အမှောင်ဖယ်တိမ်း
ရန်ခပ်သိမ်းနှင့် ၊ သူစိမ်းမဝင်
စည်းရိုးပြင်လျက် ၊ ကြိုတင်ကွယ်ကာ
စောင့်ရှောက်ပါမှ ၊ ထည်ဝါခံ့ညား
အမျိုးသားပန်း ၊ မညှိုးနွမ်းနိုင်
ပြည့်လျှမ်းဂုဏ်ဒြပ် ၊ ကြီးမြတ်တန်ဖိုး
မြတ်နိုးပန်ဆင် ၊ ချစ်ခင်အဝန်း
လွတ်လပ်ပန်းလျှင်
လန်းလန်းစွင့်စွင့် ၊ ငွားငွားတင့်ဖို့
တို့တာဝန်ပင် ဖြစ်သည်တကား ။

Title: မွေးရပ်မြေသို့ သမင်လည်ပြန်(ဥဩသံချိုဆင့်)
By: ရွှေမြိုင် ပြုံးလဲ့မော်
မွေးရပ်မြေလွမ်း ၊ ပြန်ကာလှမ်း
ကမ်းနဖူးကွယ့် ကုန်စည်ကြွယ်
လမ်းဖြူးဖြူးနဲ့ သာယာတယ် ။
မီးတိုင်လင်းပြီး ၊ ရွာချင်းနီး
ကြံပြီးတစ်သက် ၊ မပူပင်ဖွယ်
ခြံစည်းရိုးကြက်ဆူပင် သွယ်သွယ် ။
ငရုတ် ဖရုံ ပန်း ၊ ဆူးပုပ်လွှမ်း
တာငန်းဖွေးတဲ့ ပျို့ရွာကျယ်
ယာတန်းလေးနဲ့ ၊ မချို့သာတယ် ။
ရေလောင်းအိမ်သာ ၊ သန့်ရှင်းစွာ
ရောဂါအချိန်တိုင်း သတိဆဖွယ်
တောမှ အိမ်တိုင်း ရှိကြတယ် ။
စာကြည့်တိုက်မှာ ၊ ဖတ်စရာ
ဖတ်ပါများပေါ့ ၊ အဆိုးပျက်ပြယ်
မှတ်ကာထားတော့ တိုးတက်တယ် ။
လှည်းယာဉ်နှင့်သွား ၊ ခြူသံကြား
ဘုရားပွဲကို ပျော်စရာရယ်
တရားပွဲဆို ခေါ်ပါကွယ် ။
ဥပုသ်သီလ ၊ စောင့်တည်ကြ
ဒါနအလှူတွင် ဝင်ပါမယ်
စာဂဖြူစင် ခင်စရာကွယ် ။
ရိုးသားကြတာ ၊ ညီညွတ်စွာ
ပြည်ရွာကြူလှ ၊ ကျွန်းကိုင်းနှယ်
ညီညာကူမ ဝန်းဝိုင်းတယ် ။

Title: ကဗျာဆရာ
By: ရွှေမြိုင် ပြုံးလဲ့မော်
ကဗျာတစ်ပုဒ် ၊ အလုပ်ရှုပ်ရင်း
ခေါင်းကုတ်ညဉ့်နက် ၊ အိပ်ရေးပျက်လှ
သက်ပြင်းတချချ ၊ ဘဝအမော
ကဗျာတောမှာ ၊ ယုံကြည်စွာနှင့်
သေထိပင်တည့် ၊ ပျော်ရွှင်တစ်ခု
ပူမှုအများ ၊ နွမ်းပါးနေတာ
ဝန်ခံပါသည် ၊ "ကဗျာဆက်ရေး
သူဌေးမဖြစ် ၊ ခွေးဖြစ် " မတဲ့
ကဲ့ရဲ့လှောင်ပြောင် ၊ ခပ်ကြောင်ကြောင်ဟု
ရှောင်ဖယ်လှည့်ထွက် ၊ စိတ်မပျက်ပါ
ပေးဆက်ခွန်အား ၊ ကဗျာများကြောင့်
လှုပ်ရှားသွားလာ ၊ ပျော်စေပါ၏ ။
ငါပိုင်သရာ ၊ ကဗျာပစ္စည်း
ဘယ်မီးမခ ၊ ဘယ်လှိုင်းထလို့
ပိုးခြမတိုး ၊ ဘယ်သူခိုးမျှ
ခိုးယူလုယက် ၊ မသိုဝှက်နိုင်
ရင်ထက်သိမ်းဆည်း ၊ တန်ဖိုးကြီးသည့်
ဆီမီးတစ်မှုန်း ၊ တစ်တို့ထုံးဖြင့်
နှလုံးအိမ်ဆင့် ၊ ကဗျာပွင့်ကို
ပိုင်ခွင့်ရတာ ၊ လူချမ်းသာဆို
ကဗျာဆရာ ၊ ကျွန်ုပ်ပါပဲ ။

Title: လက်ကျန်ခရီး
By: ရွှေမြိုင် ပြုံးလဲ့မော်
ပန်းကိုတော့ ပန်ချင်
ပန်းပင်ကို မစိုက် ။
လွယ်တကူ သူ့ခြံကျူးကာ
ပွင့်မာလာ ဝတ်ရည်လူးကို
ခူးဖို့မထိုက် ။
သစ်သီးတော့ စားချင်
သစ်ပင်ကို မချစ် ။
ပင်လုံး တလွင်လွင်နှင့်
အသီးရှင် ဝင်ငွေပွားခါမှ
မှားပါပြီ အဖြေချ
သုညစစ်စစ် ။
လိပ်နှင့်ယုန်
ပုံပြင်အလား ။
ရေသာခို အချောင်ကြိုက်လျှင်လ
ကိုယ့်ထိုက်နှင့် ကိုယ့်ကံ
ကိုယ်သာ ခံရမပေါ့
လက်ကျန် ခရီးမှာဖြင့်
ငြီးတွားစရာ မလိုဘု
ဆန္ဒကို ဖြည့်နိုင်စွမ်းတာက
ပင်ပန်းမှုဆိုသည့် ဇွဲပါပဲ
နွှဲယှဉ်ကာ အပူမထား
တူသွားစို့လား ။

Title: ခဏ ရနိုင်သလား
By: ရွှေမြိုင် ပြုံးလဲ့မော်
ငါတို့နိုင်ငံ
ဆန်ရေစပါး ၊ များလည်းများ၏
များလည်းချွေတာ ၊ စားသုံးပါလို့
ဆက်ကာ ဖွံ့ဖြိုးနေတော့သည် ။
ငါတို့နိုင်ငံ
သယံဇာတ ၊ ပေါကြွယ်ဝ၏
ချိန်ဆသုံးကာ ၊ ကုန်ထုတ်ပါလို့
ဆက်ကာ တိုးတက်နေတော့သည် ။
ငါတို့နိုင်ငံ
ဘေးဒဏ်ကင်းဝေး ၊ မူးယစ်ဝေးလျက်
ဆက်သွယ်သွားလာ ၊ ချောမွေ့ပါလို့
ဆက်ကာ စည်ကားနေတော့သည် ။
ငါတို့နိုင်ငံ
ရန်ထောင်မအား ၊ အမှားမလုပ်
စိတ်မပုပ်ပါ ၊ စည်းလုံးပါလို့
ဆက်ကာ အေးချမ်းနေတော့သည် ။
ငါတို့နိုင်ငံ
တောင်ယံမြင့်မား ၊ စေတီကျောင်းနှင့်
စိတ်ကောင်းစိတ်မြတ် ၊ ကူညီတတ်၏
မပြတ်ကုသိုလ် ၊ အလှူပိုလျက်
ကြည်ညိုဗုဒ္ဓ ၊ အဆုံးမနှင့်
စာဂ ခိုင်ကျည် ၊ မျိုးဂုဏ်ထည်သည့်
တို့ပြည်လိုလှ ၊ တို့ဘဝလို
ခဏ ဘယ်သူ ရနိုင်သလဲ ။

Title: လှတဲ့ပျော်ပွဲ (အဲချင်း)
By: ရွှေမြိုင် ပြုံးလဲ့မော်
ချင်းတွင်းရယ်မှ အဏ္ဏဝါ
နာဝါရွေ့ရွေ့ ၊ လွမ်းဓလေ့နှင့်
မွေ့မွေ့ကယ်ထင်ထင်
ဆင်ဖြူရှင်တံတား ၊ နေ့ချင်းသွားနိုင်ပြီး
ခရီးမကြာ ၊ လမ်းပန်းသာသည်
ယနေ့အညာကိုတဲ့လေး ။
တမာငယ်မှ မွှေးမွှေး
နွေးထွေး ပခုက္ကူ ၊ နေပူပါစွ
ကုက္ကိုလှ မြစ်ရေတင်
သန့်စင်လုပ်အား ၊ ဂျစ်ကားထုတ်လုပ်
အားထုတ်အတန်တန်
သရက္ခန်ဘုရား
ရှင်မတောင် မလွတ်သွား
ညွှတ်တွားဝပ်စင်း ။
လယ်ကွင်းရယ်က အဖြာဖြာ
ချောင်းဦးမုံရွာ ၊ ကားလမ်းသာခဲ့
အရာတော်မှ ၊ ပြည်ရွှေဘို
နေညိုပျိုးခင်း ၊ ရေလျှံတွင်းမှာ
ရေပန်းဖွာသည် ၊ လယ်ယာရှုခင်းမဆုံး
ပြည်လုံးသာခဲ့ ။
ဒေသခံပြည်သူ ၊ အူမြူးမြူး
လေတဟူးဟူးနှင့် ၊ မူးမြစ်ကိုမြင်
ကြင်ရလေသား ၊ မြစ်ရေတင်အားကြောင့်
အပင်များရေဝ ၊ လူလည်းရေရလို့
လှပျော်ပွဲဖွဲ့ ။

Title: ဘဝအဓိပ္ပာယ်
By: ရွှေမြိုင် ပြုံးလဲ့မော်
အဓိပ္ပာယ် သုံးသပ်ခွဲ
နက်နဲလှ သည်ပုစ္ဆာ ။
ဘဝဆိုတာ ခယောင်းလမ်း
ဖြတ်သန်းစဉ်ခါ ။
အခက်အခဲ ကြုံရမှာ
ဓမ္မတာ ဘုံဓလေ့ ။
လမ်းတစ်လျှောက် ပန်းမကောက်နိုင်လည်း
မငြီးမကြောက် ခရီးပေါက်အောင်တော့
လျှောက်ရမည်လေ့ ။
လျှောက်ပေသည့် ခရီးလမ်း
စည်းကမ်းခုံမင် ။
အကြင်နာ မေတ္တာလွှမ်း
ချစ်စမ်းစေချင် ။
စာနာ ခွင့်လွှတ်လျှင်
ဝန်းကျင်မှာ အကုန်လှ ။
ရိုးသားစွာ သိက္ခာထိန်း
အေးငြိမ်းမယ်ပါ့ ။

Title: သဘာဝ နှင့် အလှပြည်
By: ပခုက္ကူဦးအုံးဖေ
ရွှေရင်ကြော့ကြော့၊ ဦးလည်မော့၍
တွန်တော့မလို၊ ပျံမလိုနှင့်
တေးချိုမြူးသွက်၊ ဥဒေါင်းငှက်သို့
သက်ဝင်တည်ခံ့၊ ရှုတိုင်းသန့်၏။
မှိုင်းမှိုင်းညို့ညို့၊ မို့မို့မောက်မောက်
အနောက်ရိုးမ၊ ရှမ်းရိုးမနှင့်
ရိုးမသွယ်တန်း၊ ပင်လယ်ကမ်းနှင့်
ဆန်းကြယ်ဆို့ပိတ်၊ နယ်နမိတ်တို့
အေးရိပ်သာယာ၊ ဝန်းရံကာ၏။
စုန်ဆန်ခရီး၊ ရစ်ခွေစီးသည့်
မြစ်ကြီးမြစ်ငယ်၊ အသွယ်သွယ်နှင့်
အံ့ဖွယ်လှပ၊ သဘာဝတို့
လောကဖန်တီး၊ ရှုမငြီး။
မိုးဆောင်းနှင့် နွေ၊ လယ်ယာမြေတို့
ဆည်ရေဖွေးဖွေး၊ စိုက်ပျိုးရေးဟု
အတွေးမှန်ကန်၊ အခြေခံ၍
နိုင်ငံစီးပွား၊ ဝင့်ဝင့်ကြွားခဲ့။
ဤမြေလောက၊ သဘာဝနှင့်
အလှမွှေးထုံ၊ စွမ်းအားစုံတို့
လူ့ဘုံကူထောက်၊ ခရီးလျှောက်လျက်
တည်ဆောက်ခိုင်ကျည်၊ အခြေတည်
ထူးကဲဂုဏ်ရည် တို့မြန်ပြည်။ ။

Title: ခေတ်သဘာဝ
By: ပခုက္ကူဦးအုံးဖေ
အနှစ်တည်
ခေတ်အမီ ရင်ပေါင်တန်း
ဆောင်စွမ်းပါ့ အစဉ်လာ။
စနစ်အညီ
အသစ်သည် သူငါဓလေ့
ပျော်မွေ့သည်သာ။
ဌာနေဘဝ
စာပေအလှ အနုပညာ
ပန်းမာလာ ရောင်စုံမွှေး။
စရိုက်မပျက်သည်
လိုက်ဖက်ညီ ပုံတစ်မျိုးရယ်နှင့်
ဂုဏ်မညှိုးအောင် ကိုယ့်မူရာတို့
မချို့ပျူငှာ စေတနာသန်းလျှင်ဖြင့်
မဟောင်း အကန့်အကန့်ရယ်နှင့်
အကြောင်းမညံ့ပါဘူး
ကောင်းခံ့ချင့်တွေး။ ။

Title: လူ့ရပ်ခွင်
By: ပခုက္ကူဦးအုံးဖေ
အနေတတ်ရင်တော့
ကျေနပ်စရာပါလေ။
အနေမဟုတ်ရင်တော့
သည်ရုပ် သည်ခန္ဓာတို့
သည်သံသရာ သည်ဒုက္ခ
မုချ အပူဝေ။
ကပ်ကမ္ဘာ
အမြတ်ရတနာ သာသနာအလင်းရယ်တို့
အမှောင်တွင်းမှာ ကြုံဆုံခဲပါဘိ
ဩဃဝဲ သည်အခြေ
မတွေဝေ အနေရဲ။
စေတနာ ဝေနေယျာ သတ္တဝါ အများကိုလ
ဆွေပမာ အလွှာမခြားကာဖြင့်
စာနာသနားကာ မေတ္တာယှဉ်လို့
လူ့ရပ်ခွင် လူ့အကျိုးရယ်လို့
သယ်ပိုးကာ စိတ်အလှတွေနှင့်
ဘဝကို အဆင့်မြှင့်ပါလို့
နှစ်ဆပို အကျင့်မြင့်ရင်ဖြင့်
ထူးတင့်မလွဲ။ ။

Title: အကြည့်စိမ်းနှင့် အစိမ်းမြင်
By: ပခုက္ကူဦးအုံးဖေ
လောကအလွှာ ကမ္ဘာကပ်မှာဖြင့်
ဒေါသဖြာ ငါအမြတ်တွေနှင့်
အဇာတသတ်ရယ်လို့ ဂုဏ်ဟိတ်ကျော်။
အသိဉာဏ်
မပြည့်လျှံ အရွယ်နုသူမို့
အထိမခံ ဘယ်မမှုပါဘူး
အကယ်တန္တု ယှဉ်မလာနှင့်
အလွယ်ရန်ပြု အစဉ်သာကွဲ့
အစွယ်မာန်ထု မကြင်နာဘူး
မြင်မြင်ရာ အတ္တစွဲ
သတ္တိခဲ ဘဝမော်။
ကြည့်စမ်းပါ
သည်လမ်းမှာ သည်ဘဝမှာဖြင့်
သည်လောကမှာငါရောက်လာတော့
ကြောက်စရာ အမြင်အကြည့်တွေက
မထောက်ညှာ ဘဝင်မငြိပါဘူး
ရင်မချည့်စရာ ဝန်းကျင်တစ်ခုလုံး
အတွင်းအပြင်ဖုံး စိုးရွံ့ဟန်နှင့်
မူမမှန် ဘယ်သဘောပါလိမ့်
စစ်ကြောမိ အဖြေမပေါ်
မသိစိတ်ဖော် အလိုလိုကြမ်း။
အရာရာတွင်
ငါသာလျှင် အနေမြတ်ပါလို့
ဆရာရှင် ဒေဝဒတ်ရယ်နှင့်
အခါခါသင် အဖြေကျပ်ပြီပေါ့
မစာနာချင် အမွေတစ်ရပ်ရယ်ကြောင့်
အဖေသတ်ကံ အမှောင်ဖုံးလေတော့
မူအရှုံးပြ ဒေါသအလွှမ်းမှာဖြင့်
လူလုံးမလှ မနောဟဒယနွမ်းပါဘိ
အပူလုံးကြွ မောသမျှစခန်းမှာ
ယူကျုံးမရ သောကအမှောင်လမ်း။ ။

Title: ယဉ်ကျေးမှုဟန်
By: ပခုက္ကူဦးအုံးဖေ
တို့ရပ်တို့မြေ၊ တို့အမွေသည်
ပဝေသဏီ၊ နှစ်ပေါင်းရှည်ခဲ့
ခိုင်ကျည်လှပ၊ သဘာဝတို့
လောကအဆင့်၊ အသွင်တင့်လျက်
ဂုဏ်မြင့်ထည်ဝါ၊ ကာလကြာပေါ့။
ကိုယ်ပိုင်ရှေးရှု၊ ယဉ်ကျေးမှုဟု
အနုပညာ၊ ပန်တျာနှင့်
စာပေဂီတ၊ သုခုမတို့
ဘဝမြင့်မြတ်၊ လက်မှုတတ်တို့
တည့်မတ်လွှမ်းခြုံ၊ မွှေးနံ့ထုံခဲ့
ရိပ်မြုံဓလေ့၊ စရိုက်ငွေ့ဝယ်
ကြည့်မွေ့ဘာသာ၊ ကိုယ့်ရိုးရာနှင့်
အကြင်နာလွှမ်း၊ မေတ္တာစွမ်းဖြင့်
ငြိမ်းချမ်းအေးမြ၊ သာယာလှသည်
ထွန်းပမတ်ခိုင်၊ ယနေ့တိုင်။
အစဉ်မျှော်ရှု၊ ဆန်းသစ်မှုတို့
အနုပညာ၊ မျက်နှာစာတွင်
ညင်သာလှုပ်ရှား၊ လှိုက်၍စားလျက်
မျိုဝါးဖို့ရွယ်၊ ပရိယာယ်ကို
အစွယ်မမြင်၊ မဆင်ခြင်လျှင်
အစဉ်လာပျောက်၊ ရိုးရာပျောက်၍
စိုးကြောက်ဖွယ်ရာ ရှေ့ခရီး။ ။

Title: မောဟမှောင်
By: ပခုက္ကူဦးအုံးဖေ
ဇရာဗျာဓိ၊ စာအရှိနှင့်
ငါသိပေါင်းဆုံ၊ လက်တွေ့ကြုံလည်း
ရိပ်မြုံဘဝ၊ အနေကျလျက်
မောဟအခေါင်၊ ပိန်းပိတ်မှောင်။
သူ့ကြိုး ကိုယ့်ကြုိး၊ အနှောင်ကြိုးတို့
တိုးလို့ရစ်ပတ်၊ ဘယ်သို့ဖြတ်ပါ့
မပြတ်ခိုင်ကျည်၊ တွယ်ငင်မှီ၍
ရှည်းလျားရှုပ်ထွေး၊ ကကွက်တေးနှင့်
ရုပ်သေးဘဝ၊ အနေကျလျက်
မောဟအခေါင်၊ ပိန်းပိတ်မှောင်။
မောဟလွှမ်း၍
လာလမ်းမသိ၊ ပြန်လမ်းရှိ၏
တွယ်ငြိအစွဲ၊ အနေရဲလည်း
မစဲဖြစ်ချုပ်၊ သည်နာမ်ရုပ်တို့
တဖြုတ်ဖြုတ်ကြွေ၊ အိုနာသေက
လာလေလက်ကမ်းကြိုနေပေါ့။ ။

Title: မေတ္တာအိမ်
By: ပခုက္ကူဦးအုံးဖေ
သန့်ရှင်းသည့် မေတ္တာမှန်
အခြေခံ တည်ဆောက်ထား။
အမေ့အိမ် မုန်တိုင်းမွေ့
ခိုင်ပေ့အင်အား။
ချစ်ဦးရဲ့ မေတ္တာရှိန်
စံရိပ်ငြိမ် တည်ဆောက်ထား။
လေတစ်ရှိန် မိုးတစ်ဖွဲမှာ
ပြိုကွဲလို့သွား။ ။

Title: နှလုံးသားထဲက လှအဖူး
By: ပခုက္ကူဦးအုံးဖေ
ရွာပြင်အရှေ့
တစ်ကွေ့ရိုးပြတ်၊ တောအစပ်၌
ဒဟတ်သန်းနှော၊ ရောင်စုံတောသည်
ရှုမောဖွယ်ညှို့၊ မှိုင်းမို့မို့။
မှိုင်းရီပြာပြာ
ဆည်းဆာရောင်ရှိန်၊ နီလာတိမ်နှင့်
မိန်ရာသီခင်း၊ လေပြည်သင်းသည်
ရင်တွင်းအေးအေး၊ ပန်းမွှေးမွှေး။
ပန်းနံ့ကြူကြူ
ချိုးကူခါတုတ်၊ ဆက်ရက်အုပ်နှင့်
ရွှေဘုတ်ပူညံ၊ ငုံးတွန်သံတို့
တောယံငှက်တေး၊ ငြိမ့်ငြိမ့်အေး။
ငြိမ့်ငြိမ့်ကြည်လင်
ဝန်းကျင်သဘာဝ၊ ယာလုံမတို့
ဘဝတေးဟန်၊ ယာအပြန်တွင်
ဆူညံလှုပ်လှုပ်၊ ဆိတ်တစ်အုပ်။
ဆည်းဆာမှိန်ရီ၊ ရွာပန်းချီကို
ဘယ်ဆီရောက်ရောက်၊ ဘယ်လောက်ဝေးဝေး
အတွေးမြေ့မြေ့၊ ဘယ်မှာမေ့လိမ့်
ချမ်းမြေ့ရွှင်မြူး၊ လှအဖူးမို့
ကြည်နူးစွဲမက်နေပါသည်။ ။

Title: ရှက်ဖွယ်
By: ပခုက္ကူဦးအုံးဖေ
ဟိမဝန္တာ၊ ထိုကျောက်ဖြာ၌
ဟင်္သာဥဒေါင်း၊ ငှက်ပေါင်းစုံလင်
သဘင်ဆင်နွှဲ၊ စည်းဝေးပွဲ။
ရွှေဟင်္သာမင်း
အဆင်းရှုမငြီး၊ ချစ်သမီးကို
ဆုကြီးအဖြစ်၊ ရွေးစိစစ်၍
ချစ်သူကိုယ်တိုင် ရှာစေ၏။
ဟင်္သာမငယ်၊ ငှက်ပေါင်းလယ်တွင်
အရွယ်ချင့်ဆ၊ ဆန်းကြယ်လှသည်
မြူးကြွသွင်ပြင်၊ ဥဒေါင်းမြင်သော်
ချစ်ခင်စုံမက်၊ အိမ်ထောင်ဖက်ဟု
နှစ်သက်ခုံမင် ရွေးချယ်၏။
ဥဒေါင်းငှက်သည်
အရှက်အကြောက်၊ လွင့်စင်ဖျောက်၍
ဝမ်းမြောက်ဝမ်းသာ၊ ငါမှငါဟု
ပမာမခန့်၊ အတောင်ဖြန့်လျက်
ဆန့်ကားအသွင်၊ ကကြိုးဆင်သော်
မမြင်အပ်ရာ၊ မဖွယ်ရာသည့်
ခန္ဓာတွင်းပ၊ ရှိသမျှကို
လှစ်ပြသည့်နှယ်၊ ရှက်စဖွယ်။
ရွှေဟင်္သာမင်း
ရင်တွင်းထိတ်လန့်၊ စိတ်မသန့်တော့
ဟန့်တားပိုင်ကွက်၊ ဥဒေါင်းငှက်ကို
ရှက်ကြောက်မရှိ၊ မဖုံးဖိဘဲ
က သည့်ခြင်းရာ၊ မဖွယ်ရာဟု
ဘယ်မှာသမီး ပေးအံ့နည်း။
ငှက်ပင်ဖြစ်လည်း
စိစစ်မျှော်ရှု၊ ရှက်ကြောက်မှုတို့
နှိုင်းတုလောက်ဖွယ် မြင့်မြတ်ဂုဏ်။ ။

Title: ရွာတော့ ရွှေမိုး
By: ပခုက္ကူဦးအုံးဖေ
မိုးဦးမုတ်သုံ၊ ရွှေပဇ္ဇုန်
မာန်ဟုန်ရိုက်နိုး ဖြိုးပါလေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။
နွေနှောင်းဝန်းကျင်၊ မိုးတိမ်စင်
ရှစ်ခွင်ရပ်တိုင်း မှိုင်းပြီလေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။
တောတောင်လွန့်လူး၊ ကျေးငှက်မြူး
မိုးဦးတေးဆို ကြိုပြီလေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။
လယ်ယာအဝန်း၊ လုပ်အားစွမ်း
တမန်းထွန်ယက် ညက်ပြီလေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။
စိုက်စရိတ်ဖန်၊ မျိုးသီးနှံ
ပြည့်လျှံအသင့် တင့်ပြီလေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။
ထွန်တုံး ထွန်တံ၊ ထယ်မကျန်
ကြန်စုံနွားနှင့် အားသစ်ဝေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။
မိုးတွင်းရိက္ခာ၊ ဖူလုံစွာ
ဝမ်းစာဖြည့်လို့ ပြည့်ပြီလေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။
လယ်ယာလုပ်သား၊ ပြည့်ခွန်အား
ဝင့်ကြွားဂုဏ်ယူ၊ မိုးရနံ့ကြူ
လယ်သူရွှင်မြူး၊ စိတ်ကြည်နူး
မိုးဦးစောင့်ကြို၊ တေးမြချို
တိမ်ညိုမှိုင်းမှိုင်း၊ ခု မဆိုင်း
ရှစ်တိုင်းမှောင်မည်း သည်းပါလေ။
ဝဠာတစ်ခို၊ ရွှေမိုးညို
ရွာလိုရွာတော့ ရွာပါလေ။ ။

Title: သောကရိပ်မြုံ
By: ပခုက္ကူဦးအုံးဖေ
အရွယ်ရင့်ညောင်း၊ နေစောင်းလေပြီ
လောဘမုန်တိုင်း၊ မွေ့ရိုင်းခဲ့လေသည်
ကြောင်းကျိုးနှစ်လီ၊ သွေဖည်မျှော်ကိုး
မောဟိုက်နွမ်းကြွေ၊ ဇောချွေးဝေ
ဖြည့်လေ ပြည့်လိမ့်နိုးရယ်နှင့်လေး။
မာနလျှံခိုး၊ လွှမ်းမိုးအစဉ်
ဒေါသမီးခဲ၊ ရဲရဲတောက်လျက်ပင်
ပြစ်ကျိုးစုံလင်၊ မြော်မြင်မကြည့်
ကြမ်းတမ်းခက်ထန်၊ မောက်မာမာန်
ဘေးရန် အလွန်ငြိသည်နှင့်လေး။
လမ်းမှန်းအရှိ၊ မသိတွေဝေ
မောဟမျက်ကန်း၊ လျှောက်လှမ်းခဲ့သည်လေ
မှောင်မိုက်အခြေ၊ ယောင်ပေဝိုးဝါး
အမှားအမှန်၊ အခြေခံ
ဝေဖန်ပိုင်းခြား မှားသည်နှင့်လေး။
မရပ်မနား၊ ရှည်းလျားသံသရာ
လောဘ ဒေါသ၊ မောဟထူပြောစွာ
အတ္တ နှင့် ငါ၊ အဝိဇ္ဇာမှောင်လွှမ်း
သောကရိပ်မြုံ၊ ဒုက္ခဘုံ
မွေ့လှုံ အဟုတ် နွမ်းသည်နှင့်လေး။
သည်လမ်း ဇောဖြိုက် နေသာဝင်တော့မည်။
သည်စခန်း မောဟိုက် ဖြေကာမရွှင်တော့သည်။

Title: အမှားဉာဏ်
By: ပခုက္ကူဦးအုံးဖေ
ဖြစ်သမျှအစဉ် မျိုမသိပ်နိုင်ဘူး
လှစ်ဟဉာဉ် ယိုလို့ဖိတ်တယ်
စိတ်ဆိုသော ထိုအရာ။
သူ့ဂုဏ်ရှိန်
သူ့စည်းစိမ် ချမ်းသာအများကိုလ
ဝမ်းသာစကား မဆိုနိုင်ဘူး
အလိုလိုပြိုင်ဆိုင်ချင် သဘောတွေက
မစစ်ကြောပါ ညို့မျက်နှာနှင့်
ဆို့ရတက်ဖြာ အထာချိုချိုပေါ့
ကိုယ့်ထက်သာ မနာလို၍
ဗျာပိုကာ ဝန်တိုဖြစ်
ကောက်ကျစ်ဖို့ရာ။
ထို့နောက်တစ်မူ
ကိုယ့်အောက်လူ နိမ့်ကာကျရင်ဖြင့်
နှိမ့်ချကာ တစ်ယူသန်လျက်
မတူတန် မာနတရားတွေနှင့်
လူမဆန် အာဃာတထားပါလို့
စာနာမသနား မထောက်ညှာ
မောက်မောက်မာ ဝင့်ကာကြွား။
အဘိဇ္စျာ
ထိတ်စရာ အစစ်သတိ မထားလေတော့
အဝိဇ္ဇာ ညစ်ဖိအားကိုလ
စိတ်တဏှာ အနှစ်မသိအကြွားတွေနှင့်
ဣဿ အပြစ်ရှိတရားရယ်လို့
မစ္ဆရိယ အမှားဉာဏ် မထင်နိုင်ဘူး
ဟန်တပြင်ပြင် စရိုက်ကြမ်းကိုလ
မာန်တဝင်ဝင် အမိုက်လမ်းမှာဖြင့်
စခန်းတစ်ဝက် တစ်ပျက်
အနွမ်းမပျက်
လှမ်းလျက်မနား။ ။

Title: ရောင်စုံပွင့်သည့် ပန်းကလေးများ
By: ပခုက္ကူဦးအုံးဖေ
ပျူပုဂံ ခေတ်သမိုင်း
တုနှိုင်းမဲ့ ဂုဏ်အရောင်။
ပန်တျာ ယဉ်ကျေးမှု
ရှေးရှုစွမ်းဆောင်။
တို့လူမျိုး တို့လူဘောင်
မြင့်အခေါင် အထက်တန်း။
ရှေးပဝေသဏီ အစဉ်လှ
ဂီတအစွမ်း။
စဉ်အလာ မူမပျက်
ခေတ်အဆက်ဆက် ဂုဏ်ထည်ဝါ။
ကိုယ့်မူဟန် စရိုက်ဓလေ့။
သိမ်မွေ့ညီစွာ။
ထူးခြားသည့် အနုပညာ
ကိုယ့်ရိုးရာ အလှစစ်။
အသိယှဉ် အမြင်ရဲ
ရင်ထဲစွဲချစ်။
အမျိုး ဘာသာ သာသနာအတွက်
ထက်မြက်သည့် လက်နက်ပင်။
နယ်ချဲ့ရန် တော်လှန်ရေး
လွတ်မြောက်ရေး သမိုင်းတင်။
ဂီတဖြင့် စွမ်းအားဆင်
မျိုးချစ်ဉာဉ် စိတ်ဓာတ်ကောင်း
ဇာတိမာန် စွမ်းရည်ပြည့်
အားဖြည့်သွန်းလောင်း။
နယ်ချဲ့ဉာဉ် အသွင်ဆိုးနှင့်
တို့လူမျိုး အနုပညာ။
လွှမ်းမိုးကာ ခြယ်လှယ်စွက်
ဖျောက်ဖျက်ဖို့ရာ။
လူငယ်ထု ညီတညာ
စဉ်အလာ ခံယူလျက်။
အန္တရာယ် ရန်မူကြောင်းကို
စုပေါင်းတိုက်ဖျက်။
အနုပညာ သဘင်တေးအနု
ယဉ်ကျေးမှု တို့အမွေ။
ကြီးမြတ်ဂုဏ် အနှစ်သာရ
ပြည့်ဝခဲ့ပေ။
အမျိုးသားရေး ဦးတည်မသွေ
တို့ရပ်မြေ အလှတရား။
ချိုးတေးသံ မိုးယံလွှမ်းအောင်
စွမ်းကြစို့လား။ ။

Title: ခရီးလမ်း
By: ပခုက္ကူဦးအုံးဖေ
နေဝင်ရင် လထွက်လိမ့်
မျှော်လင့်ချက်ခိုင်မာ။
လမသာ ကြယ်အခင်း
အားတင်းလျက်ပါ။
ကြယ်မလင်း အမှောင်ဖြာ
အားငယ်စရာ ဘယ်မရှိ။
ယုံကြည်ရာ ခရီးဆက်ဖို့
မီးခွက်ထွန်းညှိ။

Title: ဆောင်းဦးလယ်ယာ
By: ပခုက္ကူဦးအုံးဖေ
ပျော်ပျော်နွှဲနွှဲ၊ ဝဲဝဲပျံပျံ
ညံညံကျွက်ကျွက်၊ မိုးဆွေငှက်လည်း
ရှေ့ဆက်စခန်း၊ ဘယ်ဝယ်မှန်း၍
ပျံသန်းလေသည်၊ မသိပြီ။
ပျံ့ပျံ့ကြူကြူ၊ ဖြူဖြူဖွေးဖွေး
မွှေးမွှေးကြွယ်ကြွယ်၊ မိုးစံပယ်လည်း
ဘယ်ဆီရှောင်ရုန်း၊ သွေဖည်ပုန်း၍
နှောင်ထုံးရစ်ခွေ၊ လျော့ပြေပြေ။
အုံးအုံးအင်အင်၊ ရွှင်ရွှင်မြူးမြူး
စူးစူးဝါးဝါး၊ မိုးပျော်ဖားလည်း
လယ်ကြားရေစပ်၊ ဘယ်ဆီကပ်၍
ဘယ်ရပ်မှာအောင်း၊ နေရာပြောင်း။
ဂျိုးဂျိုးဂျိမ့်ဂျိမ့်၊ သိမ့်သိမ့်ရင့်ရင့်
ဝင့်ဝင့်ထည်ထည်၊ လျှပ်ပန်းနွယ်လည်း
ရှောင်ကွယ်နှုတ်ဆက်၊ ခရီးထွက်၍
လွမ်းရက်ဝေသီ၊ ဘယ်ဝယ်ဆီ။
ဖြူဖြူလွလွ၊ ရွရွကြွေကြွေ
ဝေဝေသင်းသင်း၊ လေပြည်ညင်းသည့်
ငွေနှင်းမှုန်မှုန်၊ ဆောင်းရိပ်မြုံလည်း
ပဝါခြုံဖြန့်ကျင်း၊ လွှာရုံခင်း။
ကျဉ်ကျဉ်ထုံထုံ၊ တုန်တုန်ခိုက်ခိုက်
လှိုက်လှိုက်အေးအေး၊ နွေးနွေးချမ်းချမ်း
ကြမ်းကြမ်းနုနု၊ ဘယ်မမှုချေ
တောသူ့လယ်ယာ၊ ပြည့်လယ်ယာဟု
တောရွာပြည့်ဝ၊ ပြည်ပြည့်ဝဟု
တောလှပတင့်၊ မြို့ဂုဏ်မြင့်ဟု
မြို့နှင့်ကျေးလက်၊ သွေးကြောဆက်၍
ပြည့်တွက်ဝေဆာ၊ အသိဖြာလျက်
စေတနာပန်း၊ ပြည်ရွာလန်းသည်
ကြိုးပမ်းလယ်ယာ ဆောင်းဦးမှာ။ ။


Title: မန်းတောင်ထိပ်ဝယ်
By: ပခုက္ကူဦးအုံးဖေ
အလွမ်းနှောင်စိတ်၊ မန်းတောင်ထိပ်မှ
တရိပ်ရိပ်ပေါ်၊ လွမ်းစိတ်ဖော်မိ
မျှော်မျှော်လေတိုင်း၊ ပြာရီမှိုင်းလျက်
ဆိုင်းဆိုင်း ဆို့ဆို့ညို့ညို့မှောင်။
ဝန်းကျင်ဝဲယာ၊ တောင်တန်းပြာနှင့်
ဘယ်မှာကြည့်ကြည့်၊ တည်ရှိထွတ်ထိပ်
တဖိတ်ဖိတ်တောက်၊ ရွှေရည်သောက်လျက်
အံ့လောက်ပေသည်၊ မွေသရီဟု
စေတီဘုရား၊ ဂူကျောင်းများတို့
ဘိုးဘွားအမွေ၊ တိုးပွားစေ၍
ရှုလေမွန်မြတ်၊ မျိုးစိတ်ဓာတ်ဟု
စွဲမှတ်ခိုင်ကျည်၊ ဝင့်ကြွားတည်။
မြို့တွင်းကိုမျှော်၊ နန်းမြုိ့တော်ဟု
ဂုဏ်မော်စနှိုင်း၊ တို့သမိုင်းလေ
ရှုတိုင်းမြင့်မြတ်၊ ပြသာဒ်ပြအိုး
မြို့ရိုးပစ္စင်၊ ကျုံးရေယာဉ်နှင့်
နန်းစဉ်အမွေ၊ နိုးကြွစေခဲ့
မကျေဥဒါန်း၊ ရဲစွမ်းသတ္တိ
အားပြည့်မှန်းဆ၊ ကြက်သီးထလျက်။
အစဉ်ရှေးရှု၊ ယဉ်ကျေးမှုဟု
အနုပညာ၊ ဂုဏ်ထည်စွာဖြင့်
စဉ်လာဓလေ့၊ ဘာသာငွေ့ကို
ချမ်းမြေ့ဂုဏ်တင်၊ လွမ်းရိပ်ထင်သည်
အားအင်ပြည့်သိပ်၊ မန်းတောင်ထိပ်
စွမ်းရည်မြင့်စိတ်၊ တရိပ်ရိပ်။ ။

Title: ရွာအလွမ်း
By: ပခုက္ကူဦးအုံးဖေ
ယာစခန်းရယ်နှင့်
ရွာလမ်းကိုတဲ့ အကြိမ်ကြိမ်။
နေညိုညို
လေချိုချို ဟိုသည်အနော့မှာ
ဆည်းဆာဖျော့မှိန်။
ရွာဝန်းကျင်
ယာခင်းပြင် ထန်းညိုတောရယ်နှင့်
ဖုန်သောသော မြူအလိမ်လိမ်
ယာသိမ်းချိန် မှောင်ရီသန်း။
ရွာဓလေ့ရယ်နှင့်
ရွာအငွေ့ ရင်မှာနွယ်လျက်
အစဉ်သာတကယ် တွယ်မှီထောက်ပါလို့
မေ့မပျောက်နိုင် မှန်းကာဆတယ်
တမ်းတအလွမ်း။ ။

Title: ဘဝလောကဓံ
By: ပခုက္ကူဦးအုံးဖေ
အလှဘယ်ဝယ်
ဘဝနယ်ပယ် အစဉ်တစ်စိုက်ရယ်ပေါ့
အရလွယ်လွယ် မထင်လိုက်ပါနှင့်
အငင်အရှိုက်တွေနှင့် ရောပြွမ်းသကို။
အမောပိုစွာ
မနောချိုသာ ပြုဘိစခန်းမှာဖြင့်
ပြောဆိုစရာ လူ့အသိအစွမ်းတွေနှင့်
ဟောဟိုမှာ ရှုကြည့်စမ်းပါကွဲ့
တောတန်းညိုညို။
ဆင်ခြင်ပွားကာ
အပင်များစွာ ထိုထိုအဆင့်တွေထက်
မယှဉ်အားသာ ပိုမိုမြင့်ပါလို့
အစဉ်ကြွားကာ အလိုလိုတင့်လေတော့
အမြင်ခြားစရာ ကြိုဆိုအကျင့်တွေနှင့်
ထင်အရှားပါ ဖြိုမလိုဝင့်ပြီပေါ့
အဖြေနှစ်ဆင့်တိုးကာ အဟုန်ရိုင်းအသွင်တို့
လေနှင့်မိုးရွာ မုန်တိုင်းဆင်လို့
ကဆုန်စိုးနှင် ရင်ဆိုင်တွေ့ပေလိမ့်
အစဉ်မှိုင်မကွေ့ပါနှင့် စွမ်းအားချို
ဘဝဆို သည်လိုပဲ။
အဆင့်ကွာ
အမြင့်မှာ နေရာရောက်လေတော့
မလင့်မကြာ သွေခွာလို့မကြောက်ပါနှင့်
မြောက်မြားစွာ လောကဓံတို့
မောက်ကြွားကာ သဘောအမှန်မို့
ထောက်ထားမညှာ မနောဟန်နှင့်
သောသောညံ ရင်ဆိုင်တွေ့ရင်တော့
လမ်းမကွေ့ဆင်နွှဲ။ ။

Title: ဂုဏ်ဒြပ်နှင့် တို့ရပ်မြေ
By: ပခုက္ကူဦးအုံးဖေ
ဌာနီ တာရှည် သာကြည်မြ
ရာသီမျှတဲ့ တို့ရပ်မြေ။
ရွှေနဒီ ခွေလည် ဝေစည်မွှေး
ရေကြည်အေးတဲ့ တို့ရပ်မြေ။
ထည်ဝါ သွယ်ဖြာ တွယ်တာမနော
လယ်ယာတောနဲ့ တို့ရပ်မြေ။
ဖောက်ပြန်မကြွား၊ ကောက်နှံစပါး
ကျောက်သံ ပတ္တမြားတို့ မချို့မြတ်သလေ
မောက်လျှံပွားတဲ့ တို့ရပ်မြေ။
သာသနာအတွေ့၊ ဘာသာဓလေ့
ညှာတာသရွေ့ ကြီးမြတ်အခြေ
စာနာမမေ့ တို့ရပ်မြေ။
အမုန်းမထား အပြုံးတရား
အရှုံးမပွား ဘဝအစဉ်သာပေ
နှလုံးသားတို့ အလှဆင်ပါသလေ။
ပျူပျူငှာပ အကြောင်းပြုမတွေဝေ
အလှူဒါန ကောင်းမှုအထွေထွေ။
အမှန်တကယ် မြတ်အကျိုးသတင်းမွှေးဖြာဝေ
အန္တရာယ်ကပ်ဆိုး ကင်းဝေးပါသလေ။
ပြုလိုသဘာဝ မပြတ်ပါသလေ
ကုသိုလ်ထာဝရ အမြတ်ဌာနေ။
ဝမ်းသာအနှစ် စိမ်းလန်းဖြာဝေ
ချမ်းသာအစစ် ငြိမ်းချမ်းပါသလေ။
အလှပန်းဝေဝေ
ဘဝစခန်း အခြေတင့်ပါလို့
ဌာနေအမြင့် ဟန်တစ်မူနှင့်
ဖြာဝေသဖြင့် မြန်ဇဗ္ဗူပေါ့
ရနံ့ကြူမချို့ ဂုဏ်ဒြပ်ရယ်
တို့ရပ်မြေလေး။ ။

Title: ကျေးဇူးဂုဏ်
By: ပခုက္ကူဦးအုံးဖေ
သဘောအမှန်
လောကဓံ ခရီးကြမ်း
မညည်းတမ်း လှမ်းလျှောက်သူ။
အဟုတ်ပ မဖြုံ
ဒုက္ခမြုံ သောကဝဲ
ရှုပ်သမျှကြုံ လောကထဲ
အားခဲမာန်ထူ။
တွေ့စမ်းပါ
ကွေ့လမ်းမှာ အဆီးအတား
မွေ့ရမ်းလာ မညည်းတွားပါဘူး
ရွေ့လှမ်းကာ သမီးသားတွေနှင့်
ကြီးမားသည့် မေတ္တာကူ
မငြူစူ စွမ်းအားထက်။
အို.. အမေ
ကမ္ဘာမြေ လက်ကျန်
မနက်ဖြန်တွေ ရှိနေသရွေ့
အမေနေ့တွေ့ အစဉ်မပြတ်
ကြီးမြတ်သည့် ဂုဏ်အထူး
ဦးထိပ်ပန်လျက်။ ။

Title: လောက ကမ္ဘာမြေ
By: ပခုက္ကူဦးအုံးဖေ
ဖတဆိုးပေမို့
နှစ်ဆတိုးကာ အချစ်ပိုလျက်
အပြစ်မဆို ငြိုငြင်ကင်း
ဖိုးလမင်း မေ့သားရယ်။
ဖော်အများတွေနှင့်
အပျော်အပါး ခုံခုံမင်လျက်
ကြုံကြုံလျှင် စရိုက်ဆိုးကိုလ
ဇွတ်တိုးကာ ထောင်နားမစိုက်
မိုက်လှသကွယ်။
ရင်တမမရယ်နှင့်
မရွှင်ပျပါ စိုးရိမ်စိတ်တွေက
အိပ်မပျော် စားမရ
တထိတ်ထိတ်မျှော် တရားမကျပါဘူး
သားအလှ ချစ်ကြိုးနွယ်
ရင်မှာတွယ်သည့် အချစ်မီး။
သို့တစ်စေ
ဤလောက ကမ္ဘာမြေ၌
အမေတွေ အမေ့လို အချစ်တွေနှင့်
သားဆုိရင် အစဉ်သာအနှစ်ပေပေါ့
ပြစ်မမြင် ချစ်ခင်အစွမ်းတါေက
အံ့မခန်း ရှုမငြီး။ ။

Title: အနော်မာကမ်း လွမ်းပန်းချီ
By: ပခုက္ကူဦးအုံးဖေ
အဖော်မပါ၊ အနော်မာ၌
မျှော်ကာရော်ရမ်း၊ သည်းအူကျွမ်းမျှ
အလွမ်းကုဋေ၊ လွမ်းမိုးစွေလျက်
ဆန္ဒအမတ် သောကဝေ။
အကြောင်းမျှော်ရပ်၊ လောင်းတော်မြတ်က
သုံးသပ်ဉာဏ်ယှဉ်၊ တောသို့ဝင်လျက်
ကျင့်စဉ်ဓမ္မတာ၊ တရားရှာ၍
သစ္စာလေးပါး၊ သိထင်ရှားဟု
ဘုရားဖြစ်ရန်၊ အဓိဋ္ဌာန်ဖြင့်
ရည်သန်ပြင်းပြ၊ ခွဲခွာရသည်
သောကဖုံးလွှမ်း၊ ဘဝင်ကျွမ်း။
ဖွားဖက်တော်ရင်း၊ စီးတော်မြင်းဟု
ချစ်ခြင်းမှန်စွ၊ ကဏ္ဍကလည်း
သောကဖွဲ့ငင်၊ ငါ့သခင်ကို
ဖူးမြင်အခွင့်၊ နောက်မသင့်ဟု
မျှော်လင့်ချက်ဆုံး၊ ဘဝရှုံးပေါ့
ယူကျုံးမရ၊ လွမ်းဆွတ်တလျက်
မှန်းဆရော်ရမ်း၊ သည်းအူကျွမ်းသည်
အလွမ်းဆင့်ကဲ၊ လမ်းအခွဲ။
အဖော်မပါ၊ အနော်မာဟု
မျှော်ကာကြေကွဲ၊ မျက်ရည်ရွဲလျက်
ပုလဲစုစု၊ သဲသောင်နုဝယ်
မျှော်ရှုလေရာ၊ လွမ်းဖွယ်ရာတည်း
တွယ်တာနှောင်ငင်၊ လောင်းတော်ရှင်နှင့်
ဖော်မင်ချစ်ခြင်း၊ ကဏ္ဍကမြင်းတို့
ကွေကွင်းခဲ့ရ၊ သောကနှိပ်စက်
ရတက်မအေး၊ ငိုကြွေးလှိုက်ဆူ
သည်းအူပြတ်မျှ၊ ပူဆွေးတလျက်
ဆန္ဒမတ်ခေါ်၊ ဖွားဖက်တော်သည်
အနော်မာကမ်း၊ သဲသောင်လမ်းမျ
တစ်လှမ်းချင်းရွေ့၊ ဘယ်သို့မေ့လိမ့်
တမြေ့မြေ့ချီ၊ တိုင်းကပ္ပီ
အလွမ်းမှန်းဆ၊ မှိုင်းဝေသီ။ ။

Title: ထိုအဖြေ
By: ပခုက္ကူဦးအုံးဖေ
ညဉ့်နက်သန်းခေါင်
မီးရောင်ဖျော့တော့၊ ရင်ကိုကော့၍
သော့သော့ခြေနင်း၊ တေးသီချင်းနှင့်
ရင်တွင်းစိတ်ဖြာ၊ ထိုလိပ်ပြာလျှင်
ခမျာ ဘယ်ကလာပါလိမ့်။

Title: လမ်းခွဲသရုပ်
By: ပခုက္ကူဦးအုံးဖေ
သံယောဇဉ်နွယ်၊ ရင်ငြိတွယ်သည့်
ဆယ်ကျော်သက်မှူး၊ မောင့်ချစ်ဦးရယ်
ကြည်နူးဖွယ်လမ်း၊ မမျှော်မှန်းဘဲ
လက်ရမ်းနှုတ်ဆက်၊ ကျောခိုင်းထွက်တော့
ရက်စက်သည်ကို၊ ပြစ်မဆိုချင်။
ဘဝရှေ့ရေး၊ မျှော်ရည်တွေးလျက်
ရှေ့ရေးဘယ်မူ၊ လှမ်းတူဘယ်သို့
လျှောက်စို့တူပြိုင်၊ ပန်းတိုင်ဘယ်နည်း
ခရီးဘယ်ပုံ၊ စကားကြုံတိုင်း
ဂုဏ်ယူဝင့်ကြွား၊ နိုင်ငံခြားသို့
စွန့်စားမနှောင်း၊ ဝင်ငွေကောင်းဟု
နှစ်ထောင်းစုံလင်၊ သူဖြစ်ချင်သည့်
လိုအင်ဆန္ဒ၊ မပြည့်ဝ၍
မေ့ကြစတမ်း၊ သည်ဇာတ်လမ်းမှာ။
သောကအလွမ်း၊ ရင်မနွမ်းဘဲ
မတမ်းမတ၊ မှန်းဆမတွေး
ငေးမောမစွဲ၊ လမ်းအခွဲမှာ
ဝမ်းနည်းစရာတော့ မဟုတ်ပေ။ ။

Title: ထူးကဲလှသည့် အညာမြေ
By: ပခုက္ကူဦးအုံးဖေ
အနှစ်ဖွေဆင်
မြစ်ရေတင် စီမံကိန်း
မြရည်လိမ်း နယ်ဝန်းကျင်။
နွေခယောင်းမှာ
ရေမြောင်းသွယ် ကြည်လင်မြ
အလှတွေဆင်။
ယိမ်းကသလိုပ
စိမ်းမြမြ လယ်ယာပြင်
သီးနှံပင် အားခွန်သစ်။
ဘဝစခန်းမှာဖြင့်
အလှပန်း တဝေဝေနှင့်
အညာမြေ ကြုံစဖူး
ထူးကဲအလှစစ်။ ။

Title: လေလွင့်တိမ်
By: ပခုက္ကူဦးအုံးဖေ
ဓနငွေ အလျှံတောက်ပါလို့
ဘဝအခြေ မာန်တွေမောက်
မြောက်ကြွကြွ ဟန်မူရာ။
တစ်ယူသန်
မူမမှန် အရှက်မထားနိုင်ဘူး
မတူတန် တစ်ဖက်သားကိုလ
ချင့်မသနားပါ တစ်ကိုယ်ကောင်းဆန်၍
ဝင့်ကြွားစွာ ကိုယ့်အကြောင်းကံဟု
မှားအမှန် မချင့်တွက်
ငဲ့ကွက်မပါ။
ဟိုတစ်ချိန်
မတည်ငြိမ် ဘဝလမ်းမှာဖြင့်
ဓနနွမ်းကာ အခြေမဲ့သူပေါ့
ခေါ်တဲ့သူ ခိုင်းသမျှကိုလ
မဆိုင်းမတွ မငြိုငြင်ပါဘူး
ချိုချိုရွှင် မာန်တွေပျောက်
ပြောဆို ငေါက် ဆဲမနာ
စေတနာ ဝေဖြာကောင်း။
ခုတော့လေ
စရိုက်အထွေထွေ ပြောင်းအလဲရယ်နှင့်
အနေရဲကာ မာန်တွေဖီလို့
ဖြူတစ်လီ နီတချို့ရယ်
လူတို့အကြောင်း။ ။

Title: အလှဇာတိ
By: ပခုက္ကူဦးအုံးဖေ
အစဉ်အလာ၊ မင်္ဂလာနှင့်
လွန်စွာသိမ်မွေ့၊ စရိုက်ငွေ့တို့
ဓလေ့ထုံးစံ၊ ရိုးရာမှန်။
ဘာသာ သာသနာ၊ ရတနာနှင့်
ဆရာမိဘ၊ ဩဝါဒတို့
ရသာဆိုမိန့်၊ နားချိုဆိမ့်။
လုံလုံခြုံခြုံ၊ ရိုးသားဂုဏ်နှင့်
ရင်ခုန်ဖွယ်များ၊ မဝံ့ကြွားဘဲ
ဝတ်စားဆင်ပြင်၊ သိမ်မွေ့ယဉ်။
လောကပါလ၊ သဘာဝတို့
ထွန်းပစုံမက်၊ ဂုဏ်ယူလျက်ဖြင့်
အရှက်အကြောက်၊ စည်းမဖောက်ဘဲ
တည်ဆောက်ရှေးရှု၊ ယဉ်ကျေးမှုတို့
စေ့ငုစုံစွာ၊ လိုက်နာကာဖြင့်
စဉ်လာနှိုင်းချင့်၊ မြင့်ထက်မြင့်ရန်
ကိုယ်ကျင့်သိက္ခာ၊ အလိမ္မာတို့
မြန်မာပီသ၊ ဇာတိပြလျက်
အလှခိုင်ကျည် တည်လိုက်ပါ့။ ။

Title: ဆည်ရေသောက်သည့် ရွာကလေး
By: ပခုက္ကူဦးအုံးဖေ
တကယ်အခြေတည်
ဆည်ရေကြည် ဘဝဆောင်စွမ်းကာပ
လယ်မြေဆီ မြရောင်လွှမ်းပါလို့
အလှအောင်ပန်းတွေနှင့် ကျုပ်တို့ရွာ။
မြေအဆိုးအကောင်း
အခြေတစ်မျိုးပြောင်းကာ နည်းဟန်အဖုံဖုံနှင့်
နွေမိုးဆောင်းမှာ သီးနှံအစုံစုံပေါ့
ပြောမယုံ ကြုံမှသိ
ရွှန်းအိမြေပဒေသာ။
တွယ်တာအစဉ်
လယ်ယာပြင် ရေတဖွေးဖွေးမှာလ
ထည်ဝါအသွင် လေတအေးအေးရယ်နှင့်
ထွေးယှက်ပြေးကာ ဝဠာတစ်ခို၌
ကျေးငှက်တေးဖြာ သံချိုချိုနှင့်
လုံမပျို ရာသီအလိုက်သာပေါ့
ခါမီစိုက်ရ စွမ်းအားဖြာ
ပြည့်ဝမ်းစာ ဖူလုံဘိ
မူအစွမ်းတွေနှင့်
အလှူအတန်း ဤတောယံ၌
စည်ဗြောသံ ခါမပြတ်ပါဘူး
စေတနာအမြတ် သဒ္ဓါယှဉ်လျက်
အညာတစ်ခွင် ခြိမ့်ခြိမ့်သည်းပါလို့
ရွာအစဉ် ငြိမ့်ငြိမ့်ပွဲတွေနှင့်
(ကွယ်)...ထူးကဲပီတိ။ ။

Title: အရှည်ခံ့သည့် အနုပညာ
By: ပခုက္ကူဦးအုံးဖေ
အကွပ်မဲ့တောင်း၊ ဗြောင်းဆန်မရေရာ
ကြိမ်နွယ်မဲ့ကြမ်း၊ ဗရမ်းပတာ
လောကစည်းကမ်း၊ နည်းလမ်းရှောင်ခွာ
မျှော်တွေးစမ်း၊ လျှောက်လှမ်းအဖြေရှာ။
ထည်ဝါမညှိုး၊ အမျိုးဘာသာ
ယဉ်ကျေးမှုအရ၊ လက်ခံနိုင်မှသာ
စံမီသတ်မှတ်၊ ကောင်းမြတ်စဉ်လာ
အရှည်ခံ့၊ တည်တံ့နိုင်မည်သာ။

Title: ဘဝရတနာ
By: ပခုက္ကူဦးအုံးဖေ
ရတနာ ထိန်ထိန်တောက်
စိန်ကျောက်တို့ ပြိုးပြက်ရောင်
မြင့်သီခေါင် အနေလှ
ဝေပုလ္လတောင်။
အဖိုးထိုက် ကျောက်ထွတ်ခေါင်
ယူဆောင်ဖို့ လာပါရဲ့။
လူတစ်တွေ ရတက်ပွား
လက်များမပါခဲ့။
ထိုတောင်ပေါ် လူတစ်စု
ကျောက်ယူမှု ရောက်ခဲအမှန်။
လောဘထူ ဇွတ်အတင်း
ပိန်အဖျဉ်း ဖိုးမတန်။
ရတနာအစစ် မဝေဖန်
အသိဉာဏ်မဖွံ့ထွား။
စိတ်ပျော်ရွှင် မြူးခုန်ပေါက်
ကောက်ယူလို့သွား။
အဖိုးတန် တုမမျှ
လူ့ဘဝ ရတနာတောင်
ဖိုးမတန် ကျောက်ဖြုန်းခဲ
သဲသဲကွဲ ဝေးဝေးရှောင်။
အပြစ်မပွား
အနှစ်တရား အရဆောင်
ဘဝအမှောင် အလင်းညှိ။
သံသရာ
ကံကြမ္မာ ငိုက်မညှိုး
တန်ဖိုးဂုဏ်သိ။ ။

Title: ရွာမှ ဆိုးတေ
By: ပခုက္ကူဦးအုံးဖေ
အဖမဲ့သား၊ လူရမ်းကားဟု
အများပြစ်မြင်၊ မချစ်ခင်ကြ
ပြစ်တင်ဆိုဖွဲ့၊ ပုံကြီးချဲ့၍
ကဲ့ရဲ့သည်မှာ၊ စဉ်အလာသို့
နေရာတိုင်းမှာ၊ အမြဲပါသည်
ရွာမှာဒိုးမွှေ၊ မောင်ဆိုးတေ။
ချိန်းပွဲဂျင်ပွဲ၊ ကြက်တိုက်ပွဲနှင့်
ဖဲဝိုင်းကက်ဝိုင်း၊ မျောက်ပန်းဝိုင်းတို့
ထင်တိုင်းမနား၊ လောင်းကစားသည်
ထင်ရှားခဲ့ပေ။ မောင်ဆိုးတေ။
ဆည်းဆာဖုန်သော၊ ရွာထန်းတောမှာ
ပြောဆိုသောက်စား၊ ထန်းရည်ခါးနှင့်
ရွာဖျားမှာချက်၊ တောအရက်လည်း
မပျက်သောက်ပေ၊ မောင်ဆိုးတေ။
ညဉ့်နက်သန်းခေါင်၊ ခွေးဟောင်ဟောင်နှင့်
ရွာတောင်ပိုင်းက၊ ဆူညံကြလျှင်
လုံးဝသူပေ၊ မောင်ဆိုးတေ။
ဟိုတစ်နေ့က
မမေ့ဖွယ်ရာ၊ တို့ရပ်ရွာကို
ထင်ရာရမ်းကား၊ ရွာထိပါးမည့်
အင်အားဖွဲ့ပြု၊ လူတစ်စုကို
အန်တုဓားဆွဲ၊ တစ်ယောက်တည်းနှင့်
ရဲစွမ်းသတ္တိ၊ စွမ်းရည်ပြည့်လျက်
အထိမခံ၊ ရွာချစ်မာန်နှင့်
တွန်းလှန်စိတ်မြဲ၊ ယှဉ်ပြိုင်နွှဲရင်း
သွေးရဲအပြုံး၊ အသက်ဆုံးတော့
ယူကျုံးမရ၊ ရွာလုံးတ။
မောင်ဆိုးတေ၏
ပေတေစိတ်ထား၊ အသွင်ခြားလည်း
ရွာသားအပေါ်၊ ရွာပေါ်အကြောင်း
မကောင်းသဖြင့်၊ နိုင်မကျင့်ပေ
နှိုင်းချင့်ဝေဖန်၊ အမှန်ကိုချစ်
အပြစ်ကိုမျှော်၊ မတော်မတရား
ထိပါးမုန်းတီး၊ စည်းလည်းမဖောက်
အံ့လောက်တာဝန်၊ စိတ်မြတ်မွန်နှင့်
ကျေပွန်ထမ်းရွက်၊ ရွာအတွက်။
တို့ရွာ တို့မြေ၊ မောင်ဆိုးတေကို
ကြာလေလေမှန်း၊ တွေးတိုင်းလွမ်းမိ
စွမ်းအားသိတတ်၊ သိအမှတ်နှင့်
ကြီးမြတ်ဂုဏ်ယူ မဆုံးပါ။ ။

Title: ဘဝတန်ဖိုး
By: ပခုက္ကူဦးအုံးဖေ
လူ့ဘဝ အဖိုးတန်
အကျိုးမှန်ရရှိရေး။
သံသရာ ခရီးတစ်လျှောက်
ချင့်ထောက်မျှော်တွေး။
အကုသိုလ် ဒုစရိုက်
ပြုအမိုက်ရှောင်ခွာ။
ကုသိုလ်ခေါ်သုစရိုက်
ပြုထိုက်မှန်စွာ။
စိတ်အလှ စေတနာ
အကြင်နာ မေတ္တာဖျန်း။
ကိုယ်ချင်းစာ များအကျိုး
သယ်ပိုးဆောင်စွမ်း။
ဝေနေယျာ
စေတနာ ဝေဖြာကဲ
စွန့်ကြဲလို့ ပေးကမ်းလှူ။
သည်ဘဝ အမှန်
သီလခံကျင့်မြတ်တရားနှင့်
စိတ်ထားစင်ဖြူ။
မတည်မှန်စွာ
သည်ခန္ဓာ သည်နာမ်ရုပ်
ဖြစ်ပျက်ချုပ် သတိယူ
အရှိမူ အသိပွား။
ဆင်ခြင်ကာ
မြင်မြင်ရာ သင်္ခါရ
တွေးဆတရား။
ကုသိုလ်ကြောင့် လူဖြစ်လာ
လူဖြစ်ရာ ကုသိုလ်ပြု။
အဖိုးတန် သည်ဘဝ
လှပစေမှု။ ။

Title: ဆောင်းညပွဲ
By: ပခုက္ကူဦးအုံးဖေ
လေပြည်ငယ် သွေးပါလို့
ဆောင်းအေးတဲ့ ရာသီ
လှည်းတပ်ရယ် ချီသည်
ပွဲခင်းဆီ ပျော်ရွှင်ရွှင်နှင့်
ဇာတ်သဘင်ကတဲ့ ညကိုလေး။
တောရွာငယ် သဘာဝ
သည်အလှတွင်
မွှေးမြအစဉ်၊ ဓလေ့ယဉ်လျက်
ဂုဏ်အင်တင့်ဖြာ
ကာလကြာလည်း
ထည်ဝါခုတိုင်၊ ရွာလုံးသာမြိုင်တော့တယ်
မေ့နိုင်ဘူး သည်အချိန်မှာ
တစ်နှစ်တစ်ကြိမ် ဘုရားပွဲမို့
နွှဲကြတယ်လေး။ ။

Title: အလင်းဂုဏ်
By: ပခုက္ကူဦးအုံးဖေ
နေ၏အလင်း၊ နေ့ခင်းရောင်တည်
လ၏အလင်း၊ ညခင်းသာကြည်
မီး၏အလင်း၊ အဆင်းဂုဏ်ရည်
လောင်စာ၌၊ ရှိခိုက်လင်းပေသည်။
ဘယ်ဝယ်ဘယ်သင်း၊ အလင်းစုံညီ
အလင်းခေါင်ထိပ်၊ ဂုဏ်ဟိတ်စွမ်းရည်
ပညာအလင်း၊ ရင်တွင်းထုံကြည်
ဂုဏ်ကြီးမြတ်၊ သိမှတ်လင်းရွှေပြည်
ချမ်းသာထူး၊ ကွန့်မြူးလှဝေစည်။ ။

Title: တံလျှပ်မြူ
By: ပခုက္ကူဦးအုံးဖေ
တစ်မြေရပ်ခြား၊ သူများတိုင်းနိုင်ငံ
ဝင်ငွေဝင့်ကြွား၊ စိတ်အားထက်သန်
ကြီးပွားမြန်ဆန်၊ သွားရန်ဆန္ဒ
ဆွေမျိုးစုံလင်၊ ကျိုးဂုဏ်အင်
တိုင်ပင်နှီးနှော ကြသည်နှင့်လေး။
စရိတ်စက၊ ကုန်ကျဖွယ်ရာ
ချင့်တွက်စွန့်စား၊ စဉ်းစားအချိန်ကြာ
ရောင်းကာပေါင်ကာ၊ ငွေရှာမနား
အလွယ်တကူ၊ အတိုးယူ
ကြွေထူမောဟိုက် သွားသည်နှင့်လေး။
ပို့သူပွဲစား၊ စကားမမှန်ကန်
ဟိုပြောသည်ရောက်၊ စိတ်နောက်ဖွယ်ဖန်
သူ့ရပ်သူ့ထံ၊ သည်းခံအားထုတ်
ဝင်ငွေရအောင်၊ တွေ့မရှောင်
စွမ်းဆောင်အလုပ် လုပ်သည်နှင့်လေး။
ပင်ပန်းကြိုးကုတ်၊ လချုပ်အချိန်တန်
အလုပ်မကောင်း၊ ဟိုပြောင်းသည်ရွှေ့ပြန်
ဆင်းရဲမှုဒဏ်၊ ပြည့်လျှံသောက
ငွေစမခိုင်၊ မပို့နိုင်
တွေးမှိုင်မျက်ရည် ကျသည်နှင့်လေး။
နေမှုဘဝ၊ ဒုက္ခအသွယ်သွယ်
လှော်ရင်းနစ်မြုပ်၊ စိတ်ရှုပ်အားငယ်
ဘယ်သို့ဘယ်ဝယ်၊ တွယ်တာခဲခက်
ကိုယ်ရပ်ကိုယ့်ဌာန်၊ ချစ်ရိပ်မှန်
အတိုးတွက်ချက် အရင်းဘယ်သို့ဆပ်ပါ့မည်။
အမျိုးမငဲ့ကွက် အလျဉ်းဘယ်သို့မှတ်ကြမည်။

Title: ရွာရှုခင်း
By: ပခုက္ကူဦးအုံးဖေ
တို့ရွာမြောက်ဘက် ကန်သာယာ
ရေလှိုင်းကြက်ခွပ်ဖြာ။
တို့ရွာအရှေ့ မျှော်ရည်မှန်း
တောင်သာ တောင်စွယ်တန်း။
တို့ရွာလမ်းမှ တောင်ဘက်မျှော်
ပုပ္ပါးမြတ်တောင်တော်။
တို့ရွာနောက်မျှော် ချောင်းကောက်ကွေ့
တောညိုမှိုင်းအုပ်တွေ့။
တို့ရွာဓလေ့ တို့ဝန်းကျင်
ထန်းတောညို့မှိုင်းလွင်။
တို့ရွာတစ်ခွင် စေတီကျောင်း
မန်ကျည်း၊ ကုက္ကို ပင်ထနောင်း
ရှုခင်းလွမ်းဖွယ်ကောင်း။ ။

Title: တောရိပ်တောင်စွယ်
By: ပခုက္ကူဦးအုံးဖေ
အပူမကဲ၊ အအေးနည်း၍
တပို့တွဲနှောင်း၊ လတပေါင်းဝယ်
အကြောင်းလျော်စွာ၊ စက်တောရာဟု
ဆယ်ဖြာဦးခိုက်၊ ပူဇော်ထိုက်၍
စူးစိုက်ရည်စူး၊ စိတ်ကြည်နူးသည်
ရွှင်မြူးရင်ဖို လှိုက်လှိုက်တည်း။
တောတောင်မို့မောက်၊ လမ်းတစ်လျှောက်ဝယ်
တောင်မြောက်ဝန်းကျင်၊ ရှစ်ခွင်မျှော်ရျု
ရတုသာကြည်၊ ဘယ်ဆီဘယ်ဝယ်
လွမ်းဖွယ်အတွေး၊ ဆွတ်ပျံ့ငေးမိ
တရေးရေးထင်၊ စိတ်အစဉ်။
"ကုန်းကျင်းချောင်းမြောင်
မြောက်တောင်မှုိင်းဝေ၊ သစ်ပင်တွေနှင့်
ပင်ခြေကျင်းကျင်း၊ ပန်းအင်ကြင်းလည်း
ခက်ချင်းခိုက်ထိ၊ စောင်းကြိုညှိသို့
နှမိနှမြော"၊ လွင့်ပျံမောမိ
သည်တောဝန်းကျင်၊ ရှေးယခင်ဟု
တွေးမြင်မှန်းဆ၊ လွမ်းမျှော်တလျက်။
မြိုင်တောကျီးလည်း၊ သံကြီးအာအာ
ခါကတုတ်တုတ်၊ ရှဉ့်စုတ်စုတ်နှင့်
ဘုတ်တငြိမ့်ငြိမ့်၊ တအိမ့်အိမ့်လျှင်
သိမ့်သိမ့်တောလုံး၊ သံပေါင်ရုံး၍
ပတ်ကုံးမြိုင်နက်၊ အုတ်ကျက်ကျက်လျှင်
နှုတ်မြွက်သံချို၊ ငါရွတ်ဆိုမိ
ဘယ်ကိုလွမ်းရည်၊ သည်တောဆီဝယ်။
ရှုမျှော်ငြိမ့်ညောင်း
မန်းချောင်းထက်ပေါ်၊ ရွှေစက်တော်ဟု
ပူဇော်ရည်မှန်း၊ ဤတောလမ်းဝယ်
မျှော်တမ်းဆိုရွတ်၊ တတွတ်တွတ်နှင့်
နူးညွတ်ကော်ရော်၊ လွမ်းစိတ်ပေါ်သည်
မျှော်မျှော်လေတိုင်း၊ ချုပ်ရီမိုင်း။ ။

Title: လွမ်းရိပ်ဝေ
By: ပခုက္ကူဦးအုံးဖေ
မြင့်မားတောင်ထိပ်
မှိုင်းရိပ်ဟန်ပျိုး၊ တောင်ကိုမိုးသည်
တောင်ခိုးတချို့၊ တိမ်တစ်ညို့။
တောင်တော်ပုပ္ပါး
ဝင့်ကြွားတောင်ထွတ်၊ မိုးသို့ညွတ်သည်
ပန်းဝတ်တစ်မှုန်၊ တေးတစ်မြုံ။
စိမ်းစမ်းချိုအေး၊ ပန်းစုံမွှေးတော့
ငှက်တေးကြည်မြ၊ အေးရိပ်လှ၏
ဘဝကြည်လင်၊ သူတောင်စင်သို့
ခိုဝင်သဖြင့်၊ လိုအင်တင့်လျက်
အကျင့်စခန်း၊ အမြင့်လှမ်းသည်
စိတ်ဝမ်းတစ်ကြည်၊ လွမ်းတစ်သီ။ ။

Title: ရင်မှာစွဲငြိ ပီတိအား
By: ပခုက္ကူဦးအုံးဖေ
နေပူကျဲကျဲ၊ မိုးသည်းသည်းနှင့်
နှင်းဖွဲဖွဲကျ၊ အားမာန်ပြလျက်
ဘဝလယ်ယာ၊ လုပ်အားဖြာသည်
တွယ်တာချစ်စွဲ၊ ခိုင်ကျည်မြဲ။
တက္ကသိုလ်မှ၊ ဘွဲ့လည်းရ၍
ဘဝရှေ့ရေး၊ ကြောင်းကျိုးတွေးမိ
ငေးမောဖွယ်ရာ၊ သူ့ပြည်ရွာဝယ်
ငွေရှာလွယ်လှ၊ ပြည့်စုံစွာဟု
အားကျစုံလင်၊ မခုံမင်ချင်။
ကိုယ်ပြည်ဌာန၊ ကိုယ့်ဒေသ၌
ဘဝညီတူ၊ ကိုယ့်ပြည်သူတို့
ကိုယ့်မူကိုယ့်ဟန်၊ ကိုယ့်အားမာန်နှင့်
ဉာဏ်ရည်ပေါင်းစု၊ တိုးတက်မှုဟု
ပြုဖွယ်လုပ်ငန်း၊ အံ့မခန်းပင်
ကိုယ့်စွမ်းကိုယ်စ၊ ကိုယ့်အလှနှင့်
ကျရာဝန်တာ၊ ကိုယ့်ရပ်ရွာကို
ဝေဆာလှပ၊ တည်ဆောက်ပြ၍
ဘဝနယ်ပယ်၊ ဂုဏ်ယူဖွယ်ဟု။
ဘိုးဘွားအမွေ၊ လယ်ယာမြေကို
ကျေပွန်ရွက်ထမ်း၊ ဘဝလမ်းမှာ
ပင်ပန်းမသိ လွှမ်းပီတိ။
ရင်မှာစွဲငြိ အားအပြည့်။ ။

Title: ဘဝမိုးတိမ်
By: ပခုက္ကူဦးအုံးဖေ
တိမ်ပုစွန်ဆီ၊ နေလုံးနီနှင့်
ရေကြည်လှိုင်းခတ်၊ နေခြည်ဟပ်သော်
တဖျတ်ဖျတ်သောင်၊ လွမ်းစိတ်နှောင်လျက်
မျှော်ရောင်ဘယ်ဝယ်၊ အတွေးကြွယ်မိ
လှေငယ်သခင်၊ ခင်ပွန်းလင်ကို
ခေါ်ငင်တမ်းတ၊ မျှော်မှန်းဆ၍
ကာလဘယ်တိုင်၊ သည်းမခိုင်ပေ
မေ့နိုင်နွမ်းလျ၊ အိမ်ရှင်မ။
ဟိုမှာအဝေး၊ လှေကလေး
ရင်သွေးသားလှ၊ အားမာန်ကြွလျက်
ဘဝလှေငယ်၊ ရေပြင်ကျယ်ဝယ်
ပိုက်ဆယ်ချီမ၊ ဝမ်းစာရ၍
နေကျမှောင်ရီ၊ ချိုတေးသီလျက်
ပီဘိစွမ်းမောက်၊ ကမ်းစပ်ရောက်သော်
ဝမ်းမြောက်ရွှင်ပျ၊ မျက်ရည်စနှင့်
ဘဝအမော၊ နွမ်းလျဇောတို့
မျှော၍လွှတ်ပြီ၊ မြစ်ပြင်ဆီ
ဘဝဟူသည် တိမ်ပလီ။ ။

Title: တောရိပ်ညိုလှ ဧကစာရီ
By: ပခုက္ကူဦးအုံးဖေ
ညို့ညို့မှိုင်းမှိုင်း၊ အုံ့အုံ့ဆိုင်းလျက်
အကိုင်းအခက်၊ တောကျေးငှက်တို့
ထွေးယှက်ညံစာ၊ သံသာသာနှင့်
ဧကစာမှီး၊ တစ်ပါးတည်းလေ
တောကြီးရိပ်ခို၊ နေညိုစခန်း
ပုခန်းထေရ်ရှင်၊ ရွှေဥမင်ကို
ဖူးမြင်ကန်တော့ အပြန်လမ်း။
ဦးတင်မာန်လျှော့ ဉာဏ်အစွမ်း။
ပုခန်းမှသည်၊ အဝပြည်သို့
ဦးတည်ဆန်တက်၊ လမ်းတစ်ဝက်တွင်
တွေးရှက်အသိ၊ သတိသံဝေ
မင်းနေပြည်တော်၊ ဝင်အံ့သော်လား
အဖော်မမှီး၊ တောကြီးတိတ်ဆိတ်
တောရိပ်ခြေဆန့်၊ ခိုဝင်အံ့လား
လွင့်ပျံ့အတွေး၊ တငေးငေးနှင့်။
မင်းမြတ်ပူဇာ၊ မင်းဆရာဟု
စာလည်းစာကျော်၊ တတ်သိတော်၏
မော်လည်းမော်သင့်၊ ရွှေကျောင်းဝင့်လျက်
မြင့်လည်းမြင့်ခေါင်၊ ဆောင်အယောင်နှင့်
နှောင်လည်းနှောင်ထု၊ ခမ်းနားမှုကို
ရှုလည်းရှုမော၊ လွန်ကျော်ဇော၏
ရောလည်းရောရာ၊ လာဘ်ပူဇာတို့
ညှာလည်းညှာထောက်၊ လောကီနှောက်၍
မောက်လည်းမောက်လို၊ ပစ္စည်းသို၏
ဆိုလည်းဆိုရ၊ ရောနှောရ၍
ခလည်းခ, မင်၊ သံယောဇဉ်တို့
ငင်လည်းငင်ရဲ့၊ နှောင်အဖွဲ့နှင့်
ငဲ့လည်းငဲ့တွေး၊ လူမှုရေးဟု
ထွေးလည်းထွေးရှုပ်၊ နွံစလုတ်မှ
မြုပ်လည်းမြုပ်နစ်၊ သည်အဖြစ်ကို
စစ်လည်းစစ်ကြည့်၊ ထိတ်လန့်မိလျက်
သိလည်းသိမြင်၊ သည်ဝန်းကျင်။
အဝရွှေပြည်၊ လှေမချီတော့
တောင်ဖီလာချောင်၊ တောလျှိုမြောင်ဝယ်
အမှောင်ခွင်းသတ်၊ အလင်းကပ်ဖို့
မြင့်မြတ်ဂုဏ်ရည်၊ စိတ်ခိုင်ကျည်သည်
ဦးတည်၍လှမ်း မြိုင်ညိုနန်း။
ရွှေပြည်တော်ရပ် မမျှော်မှန်း။
တောင်ဖီလာကျော် မြတ်ရဟန်း။ ။

Title: အရွယ်
By: ပခုက္ကူဦးအုံးဖေ
အမှန်ဟုမြင်၊ ဟိုယခင်က
ဆင်ခြင်အရှိ၊ ခုတော့သိပေါ့
ပြုမိအမှား လုံးလုံးပင်။
အမှားဟုမြင်၊ ဟိုယခင်က
ဆင်ခြင်အရှိ၊ ခုတော့သိပေါ့
တွေ့ထိအစစ်၊ အမှန်ဖြစ်ခဲ့။
အချစ်ဆုံးထင်၊ ဟိုယခင်က
ဆင်ခြင်အရှိ၊ ခုတော့သိပေါ့
တွယ်ငြိအမုန်း လုံးလုံးပင်။
အမုန်းဆုံးထင်၊ ဟိုယခင်က
ဆင်ခြင်အရှိ၊ ခုတော့သိပေါ့
တွေ့ထိအပြုံး၊ အချစ်ဆုံးလေ။
ထာဝရဟု
လောကဂုဏ်အင်၊ ဘုံတစ်ခွင်ဝယ်
စုံလင်ဖွေကြည့်၊ ဘယ်မှာရှိလိမ့်
အသိရင့်ကျက်၊ ဉာဏ်ချင့်တွက်မှ
ဖြစ်ပျက်မြန်စွာ၊ သံသရာဝယ်
တွယ်တာငြိစွဲ၊ အနေရဲလည်း
ကြေကွဲစိတ်တွင်၊ ပြုံးရိပ်ထင်သည်
ဝန်းကျင်လောက သဘာဝ။

Title: ဘဝအလှဝန်းကျင်နယ်
By: ပခုက္ကူဦးအုံးဖေ
ပန်းကလေးတို့ ဖူးငုံစီ
သူ့ရာသီ ခါမလင့်။
ဝန်းကျင်မြေ သဘာဝ
အလှတရား မေတ္တာဖျန်း
အစွမ်းကုန်ပွင့်။
စမ်းကလေးတို့ ခရီးရှည်
ရေကြည်ကြည် ခွေလည်ဆင်း။
သူ့စွမ်းအား သူ့အခြေ
ဝန်းကျင်မြေ သဘာဝ
အလှဖြန့်ခင်း။
ချိုနုအေး ညင်းလေပြည်
တက်သုတ်ချီ ဟိုသည်နော့။
သဘာဝ သည်ဝန်းကျင်
သူ့စွမ်းအင် အလှစရိုက်
ထွေးပိုက်မြှူချော့။
ငှက်ကလေးတို့ တေးချိုသီ
ကောင်းကင်ဆီ ဝဲပျံနွှဲ။
ဘဝလမ်း စွမ်းအားဝေ
လောကမြေ သဘာဝ
အလှဆင့်ကဲ။
ဤလောက ကမ္ဘာမြေ၊
ကိုယ့်မူဟန် သဘာဝနှင့်
အလှအား အခြေအနေ။
စွမ်းရည်မြှင့် တဝေဝေ
သည်ရေမြေ အဆင့်မခြား။
အတ္တခွာ
ကိုယ့်ရပ်ရွာ ဝန်းကျင်လှအောင်
ဘဝမှန် တစ်ထောက်စခန်း
စွမ်းခဲ့ပြီလား။ ။

Title: အရိပ်ပမာ
By: ပခုက္ကူဦးအုံးဖေ
ကိလေသာ
ငြိပေကာ အနုသယနှင့်
လူ့ဘဝ ငါရောက်လာ။
ကြည့်စမ်းပါ
ပြည့်လျှမ်းစွာ ငွေဓန
ဘာမျှမပါ။
မနောဟဒယ အကြိုက်
သောက တမြုိက်မြုိက်
လောဘစရိုက် မုန်တိုင်းဖြာ
မောဟိုက်စွာ ဖြည့်မပြည့်။
သမုဒယတွေနှင့်
လူ့ဘဝ ငါထွက်ခွာတော့
ငါ့ဥစ္စာ ငါ့ဓနတွေတို့
ငါယူမရ အသေချာပေါ့
စေတနာ ကုသိုလ်ထုရယ်နှင့်
အကုသိုလ်အမှု အရိပ်ပမာသို့
စိတ်အထာ မူစရိုက်တွေနှင့်
ဟိတ်အလွှာ အတူလိုက်ပေလိမ့်
အားစိုက်ဖွေကြည့်။ ။

Title: လှမ်းခဲ့ပါ့ ပျို့ကိုရင်
By: ပခုက္ကူဦးအုံးဖေ
ထည်လို့ဖြာ
မယ်တို့ရွာ သာစခန်း
လှမ်းခဲ့ပါ့ ပျို့ကိုရင်။
အညာတစ်ခွင်
လာပါလျှင် နွှဲယဉ်ပြီး
ရွာအဝင် လှည်းယာဉ်စီး
ဆီးလို့ကြိုချင်။
လွမ်းမောသလို
ထန်းတောညို ပြာပြာမှိုင်းကာဖြင့်
ရှုလေတိုင်း တောတောင်သာသို့
ချောင်းသွယ်ဖြာ အစဉ်ခရီးရယ်နှင့်
မြောင်းလယ်ယာ တသွင်သွင်စီး
ရှုမငြီးသည့် ပုံရိပ်ထင်
ရွာဝန်းကျင် ရှုခင်းလှ။
ရွာစရိုက်ပေပေါ့
ရွာအလိုက် အတွယ်အတာနှင့်
ဖွယ်ဖွယ်ရာ ဧည့်ခံရေးကိုလ
နွေးထွေးစရာ ချိုချိုရွှင်ပေါ့
ကျွေးမွေးကာ မငြိုငြင်ပါဘူး
ပျို့ကိုရင် အရောက်လှမ်းပါကွဲ့
မှန်းမျှော်လို့တ။ ။

Title: တိမ်နှင့်ဆောက်သည့် အိမ်
By: ပခုက္ကူဦးအုံးဖေ
တစ်နေ့တစ်နေ့၊ တရွေ့ရွေ့နှင့်
အကွေ့နှင့်ကြုံ၊ အတွေ့စုံလျက်
မွေ့လှုံမှိုင်းရီ၊ နေလုံးနီပေါ့
ချိုကြည်ဝင့်ကဲ၊ အနေရဲ။
တစ်မော်တစ်မော်၊ တပျော်ပျော်နှင့်
မျှော်လင့်ချက်ရှည်၊ အတွေးသီလျက်
ဦးတည်လွှမ်းမိုး၊ ပြည့်လိမ့်နိုးဟု
ကိုယ်ကျိုးအနှောင်၊ သယ်ပိုးဆောင်။
တစ်ပင်တစ်ပင်၊ တငင်ငင်နှင့်
နွယ်မျှင်သံယော၊ ကိလေတောမှာ
မောပန်းမသိ၊ ဇောလမ်းကြည့်လျက်
တွယ်ငြိရွှင်ချို၊ နေလည်းညို။
တစ်မြဲတစ်မြဲ၊ တစွဲစွဲနှင့်
လွန်ကဲအတ္တ၊ သည်ဘဝကို
မာနဟန်ရှိန်၊ တထိန်ထိန်ပေါ့
တိမ်နှင့်တောက်သည့် အိမ်ကလေး။
ခဏတေးချို၊ ဟုတ်မလိုနှင့်
အလိုဆန္ဒ၊ မပြည့်ဝမီ
ကာလလေရွေ့၊ တစ်ချက်မွှေ့လို့
ဆွေ့ဆွေ့ပျက်ယွင်း ယိုင်းလဲပြို။ ။

Title: ဘဝနှင့် အဝင်
By: ပခုက္ကူဦးအုံးဖေ
အခြေမမြင်
ရွှေဘဝင် နားထင်ရောက်
ဘဝပျောက်မောက်မာ၏။
သဘာဝရှာ
ငါမှငါ ခြေဖျားထောက်
စိတ်နောက်တတ်ဘိ။ ။

Title: မယ်တို့ရွာ
By: ပခုက္ကူဦးအုံးဖေ
ချစ်တဲ့သူငယ်လေ
မိတ်ကောင်းဆွေစစ်၊ ဖော်ချစ်တို့ရေ။
အညာဌာနီ၊ မယ့်ရွာဆီကို
အလည်ဖိတ်ပါရစေရှင်။
နှင်းဇာလွှာခြုံ၊ မိုးကုန်ဆောင်းဦး
သဇင်ဖူးလို့
ရွှင်မြူးမြောက်လေ အေးလှတယ်။
ရွာဝန်းကျင်မှာ၊ လယ်ယာအခင်း
သီးနှံစုံ ကြိုင်လှိုင်သင်းလို့
ရင်တွင်းမွှေးပျံ ရှင်းသန့်တယ်။
နတ်တော်ရယ်မှ အမြဲ
မျှော်ရည်ကာတမ်း
စိတ်ဖြေမှန်း
လွမ်းစေတီ ဘုရားပွဲမို့
နွှဲကြစဉ်လာ
ပျော်စရာဓလေ့၊ ဖော်သဟာမွေ့လို့
ဆုံတွေ့ရွာတွင်
သူငါခင်မင် မွှေးတော့တယ်။
မြုိ့ကြီးရယ်မှ ဇာတ်ပွဲ
ရွာဝန်းကျင်၊ လူစုံနွှဲလို့
လှည်းတပ်ဝိုင်းကြီး စည်လှတယ်။
စံပယ်တစ်ခွေ၊ ခရေတစ်ကုံး
သနပ်ခါးခြယ်ကာမှုန်းလို့
မလေးရွှင်ပြုံး လှပတယ်။
စရိုက်ချို မေတ္တာမွှေး
ပျူငှာစွာ ရင်မှာအေးဖို့
ကျွေးမွေးဧည့်ခံ ပြုစုမယ်။
တစ်ခါရယ်မှ တစ်ခေါက်
လမ်းကြုံလို့ ခရီးပေါက်ခဲ့လျှင်
ဆံတောက်နှမကြုိပါ့မယ်။
အညာဌာနီ၊ မယ့်ရွာဆီသို့
အလည်အပတ်များ၊ လာစေသားလို့
ဝင့်ကြွားအစဉ်၊ ဖိတ်ခေါ်ပါရဲ့ရှင်။
အလိုလေ့အိုင်
ယနေ့တိုင် နှစ်စဉ်နွှဲ
နတ်တော်မှာဘုရားပွဲက
ခြိမ့်သဲမြိုင်လေး။ ။

Title: ချစ်စရိုက် အမွေ
By: ပခုက္ကူဦးအုံးဖေ
ကမ္ဘာအဝန်း၊ စက်မှုစွမ်းဖြင့်
ကြိုးပမ်းဦးဆောင်၊ ဤလူ့ဘောင်ကို
တည်ထောင်အင်အား၊ စွမ်းပကားတို့
မြင့်မားထည်ဝါ၊ အံ့ဖွယ်ရာ။
ခေတ်နှင့်အညီ၊ နိုင်ငံတည်၍
တို့ပြည်ခွန်အား၊ စွမ်းပကားတို့
ဆန်းပြားသိပ္ပံ၊ နောက်မကျန်အောင်
ဖွံ့သန်တိုးတက်၊ ကြိုးစားလျက်ဖြင့်
ဘက်စုံရှေးရှု၊ တည်ထောင်ပြုစဉ်။
အဖျက်ရန်ဘေး၊ အားသွန်တွေး၍
မနှေးပေါင်းစု၊ ကာကွယ်ပြုမှ
လူမှုနယ်ပယ်၊ ကူးစက်လွယ်သည့်
မြူဆွယ်လွှမ်းမိုး၊ ချစ်ဟန်ပျိုး၍
အမျိုးသားဟန်၊ ပျောက်ပျက်ရန်ကို
မျိုးမာန်ချင့်ထောက်၊ ရဲရဲတောက်၍
တည်ဆောက်စဉ်လာ၊ ရိုးရာဓလေ့
ပျော်မွေ့စရိုက်၊ နှစ်ခြိုက်ဖွယ်ရာ
ရတနာအစု၊ ယဉ်ကျေးမှုဟု
အနုပညာ၊ ဂုဏ်ထည်ဝါကို
ကာကွယ်ထိန်းသိမ်း၊ ရှောင်မတိမ်းမှ
ငြိမ်းအေးအလှ သစ်ပါလိမ့်။ ။

Title: ပြေးလမ်း
By: ပခုက္ကူဦးအုံးဖေ
ဟိုမှာအဝေး၊ တရေးရေးနှင့်
မျှော်ငေးဘယ်ဝယ်၊ အတွေးကြွယ်ဆဲ
ရေလယ်တစ်ကြော၊ လှေငယ်မျောသည်
လူရောတက်ရော မပါချေ။
ပြောရင်းဆိုရင်း၊ လှေတစ်စင်း
အားတင်းမာန်ဖြာ၊ လူတော့ပါ၏
ဘယ်မှာလည်းတက်၊ ခရီးဆက်လည်း
စိတ်လက်ပျက်ဖွယ်၊ သည်လှေငယ်
ငြိတွယ်အထောင့်၊ လမ်းမဖြောင့်။
ခရီးအဆက်၊ ကမ်းတစ်ဖက်
လှော်တက်ကိုကိုင်၊ လူကထိုင်လို့
လက်မှိုင်ချလျက်၊ လှေမထွက်။
လှေနှင့်လူနှင့်၊ အခါသင့်လျက်
အခွင့်လည်းကြုံ၊ တက်ရွက်စုံပေါ့
စွမ်းဟုန်မပြတ်၊ လှော်ကာခတ်မှ
မှန်းရပ်ဦးတည် ပန်းတိုင်ဆိ
လိုရာခရီး ရောက်နိုင်မည်။ ။

Title: ပြေးလမ်း
By: ပခုက္ကူဦးအုံးဖေ
အို...စံပယ်ပန်း
မဆန်းမလှ၊ ဖြူလွလွနှင့်
ဘဝကြုံလင့်၊ ဂုဏ်မတင့်။
အလှလွှမ်းခြုံ၊ စွမ်းအားဂုဏ်နှင့်
ရောင်စုံယှက်သန်း၊ ငါလျှင်ပန်းပါ
မနွမ်းသည့်မူ၊ မာနထူ၍
စက္ကူပန်းက ဆိုလေသည်။
နေခြည်အလိုက်၊ လေပြည်တိုက်သော်
ပန်းကြိုက်သည့်ခင်၊ နမ်းရှိုက်ငင်၍
ပန်ဆင်ရွှင်လန်း၊ စံပယ်ပန်း။
မွှေးနံ့မကြူ၊ မနွမ်းမူဟု
စက္ကူပန်းလှ၊ မျက်ရည်စနှင့်
အလှမာန်ပျောက် သွေ့ခြောက်ခြောက်။

Title: ပျော်ဝင်ခြင်း
By: ပခုက္ကူဦးအုံးဖေ
ပွဲတို့ရင်ဆိုင်၊ ငါကနိုင်တော့
ပြိုင်ဘက်တို့အား၊ ဂုဏ်ဝင့်ကြွားလျက်
ပလွှားမောက်မာ၊ မထောက်ညှာဘဲ
ငါငါအတ္တ၊ မာန်မာနနှင့်။
ပွဲတို့ရင်ဆိုင်၊ ငါမနိုင်တော့
ပြိုင်ဘက်တို့အား၊ အမုန်းပွား၍
ရှုံးစကားဖွဲ့ကူ၊ မကြည်ဖြူမိ
ငြူစူဣဿာ၊ အဘိဇ္စျာနှင့်။
အနိုင်အရှုံး၊ မှိုင်အပြုံးနှင့်
မဆုံးသေးမီ၊ ခရီးရှည်ဝယ်
ငါသည်ရွယ်တင့်၊ အသိရင်ခဲ့
နှိုင်းချင့်ဝေဖန်၊ လောကဓံဟု
မှားမှန်နှိုင်းဆ၊ လှိုင်းမထတော့
ဘဝဟူသည်၊ မြဲမတည်ပေ
မြင့်ချီတစ်လှည့်၊ နိမ့်ခဲ့တစ်ခါ
သာချီတစ်ဝ၊ ကျခဲ့တစ်ဖုံ
ကြုံလိုက်ဆုံလိုက်၊ မူစရိုက်ကို
နှစ်ခြိုက်အနေ တတ်ခဲ့ပြီ။ ။

Title: အလှဂုဏ်
By: ပခုက္ကူဦးအုံးဖေ
ဒေါသလွန်ကဲ၊ တောနက်ထဲမှာ
ညှဉ်းဆဲသတ်ပုတ်၊ အားမာန်ထုတ်၍
ကြမ်းကြုတ်နှိပ်စက်၊ စွမ်းရည်ထက်သည့်
ရက်စက်သားစား၊ မိခင်ကျားသည်
အင်အားဖွဲ့ငင်၊ သားကိုမြင်၍
ချစ်ခင်ထွေးပိုက်၊ နို့ချိုတိုက်သော်
ဦးခိုက်မကုန် အလှဂုဏ်။
မေတ္တာထူးကဲ မိရိပ်မြုံ။ ။

Title: ချစ်သူရဲ့ ရင်ခွင်
By: ပခုက္ကူဦးအုံးဖေ
ချစ်သူရဲ့ ရင်ခွင်
ပန်းဥယျာဉ် ဆိုပါစို့။
မောင့်ဘဝ မိုးတိမ်ညို
တေးချိုချို တိတ်တခိုးနှင့်
ချစ်မိုးရွာမလို့။
ချစ်သူရဲ့ ရင်ခွင်
ပန်းဥယျာဉ် ဆိုရင်ပေါ့။
မောင့်ဘဝ ပန်းပင်ငယ်
ရနံ့ကြွယ် ရင်တစ်ရှိုက်
ပွင့်လိုက်မယ်နော့။
ချစ်သူရဲ့ ရင်ခွင်
ပန်းဥယျာဉ် ဆိုပါစို။
မောင့်ဘဝ လှလိပ်ပြာ
အကြင်နာ ချစ်စကားနှင့်
ခိုနားချင်လို့။
ချစ်သူရဲ့ ရင်ခွင်
စမ်းရေယဉ် ဆိုပါတော့။
မောင့်ဘဝ သစ်ရွက်လှေ
မတွေဝေ ချစ်စိတ်နှော
စီးမျောချင်လို့။
ချစ်သူရဲ့ ရင်ခွင်
ကောင်းကင်ပြင် ဆိုပါတော့။
မောင့်ဘဝ ငှက်ညိုပြာ
တေးဆိုးကာ ပျော်ရွှင်နွှဲ
ဝဲပျံမယ်နော့။
ချစ်သူရဲ့ ရင်ခွင်
အမုန်း လွင်ပြင်တဲ့လား။
မောင့်ဘဝ အတွေးလွှာ
လွင်ပြင်မှာ လွင့်လွင့်လူး
လေရူးဆော့ကစား။

Title: မာနပြယ်ချိန်
By: ပခုက္ကူဦးအုံးဖေ
ဆည်းဆာဖျော့ချိန်၊ နေဝင်ချိန်၌
တိမ်ရောင်စုံကွန့်၊ တိမ်အညွန့်လည်း
ဇာတွန့်လှိုင်းကြွ၊ ငါမှလှဟု
မာနဘဝင်၊ ကောင်းကင်ပြင်ဝယ်
ရွှေရင်မော့၍ ကြော့သတည်း။
နေလုံးပျောက်၍
တောက်ပရောင်ရှိန်၊ သည်မိုးတိမ်သည်
မှိန်ရာမှဖျော့၊ ဖျော့ရာမှမည်း
မွဲမွဲခြောက်ခြောက်၊ လေပြည်နှောက်သော်
ကယောက်ကယက်၊ အလှပျက်၍
အရှက်ကြီးစွာ ရသတည်း။ ။

Title: အချိန်ခါနှင့် တန်ဖိုး
By: ပခုက္ကူဦးအုံးဖေ
ဘဝကို လက်တွဲ
ခက်ခဲလို့ မတည်ငြိမ်
ကျပ်တည်းချိန် တစ်ထောင်ကျပ်။
နှောင်တွယ်အရှိန်
ချောင်လည်ချိန် ငွေတစ်သိန်းထက်
ကိန်းဂဏန်းတွေ ခုတ်ဖြတ်ချိုး
တန်ဖိုးကြီးမြတ်။
ရှုမြင်လို
သူ့ပင်ကို သဘာဝအား
ထာဝရတရား ရပ်တည်နေ။
စံထိုးရန်
တန်ဖိုးမှန် မပြောင်းလဲ
ခိုင်မြဲသည့်ငွေ။
တစ်မူခြား
လူသားတို့ဘဝ အထွေထွေ
အခြေအနေ ချိန်ခါလိုက်
သဘောအရမှန်
လောကဟန် တန်ဖိုးထား
နည်းများစရိုက်။ ။

Title: အတွေးမဲ့
By: ပခုက္ကူဦးအုံးဖေ
မထင်မှတ်ခဲ့
ရင်သပ်ရှုမော၊ ဘယ်မနောဖြင့်
ဤတောဤတောင်၊ ရစ်ဖွဲ့နှောင်လျက်
တောင်ပံဖြန်ကြက်၊ လေဟုန်သက်၍
တက်လိုက်ဆင်းလိုက်၊ ထိုအခိုက်။
မထင်မှတ်ခဲ့
မွန်းကျပ်ချုပ်တည်း၊ အချစ်ကြီးလျက်
ဖိစီးနှိပ်စက်၊ အလွမ်းရက်တို့
ပင့်သက်မွဲခြောက်၊ မှိန်ရီသောက်၍
ကမောက်ကမ၊ အဲသည်ည။
မထင်မှတ်ခဲ့
ဆက်စပ်မရှိ၊ မှုန်ဝါးကြည့်လျက်
မသိကျိုးကျွံ၊ ခန္ဓာဝန်က
ရွှံ့နွံညစ်ကျေး၊ သောကတေးကို
အကြွေးတုံ့ဆပ်၊ လည်ရစ်ပတ်။
မထင်မှတ်ခဲ့
မြင်အပ်မြင်သင့်၊ စဉ်သဖြင့်ပေါ့
နှိုင်းချင့်လျော်ကန် ထင်မှတ်ပြန်။ ။

Title: ချစ်ရိပ်
By: ပခုက္ကူဦးအုံးဖေ
ချစ်စရာ
တစ်နှစ်တစ်ခါ ဘုရားပွဲ
ရွာလုံးနွှဲ နယ်လုံးစည်။
ဘယ်ရပ် အထွေထွေ
ဘယ်မြို့နေ ဘယ်မှာနား
သည်ရွာဖွား သည်အချိန်မတော့
စိတ်မငြိမ် ရွာအစွဲ
အားခဲလာသည်။
ရွာဓလေ့
ရွာအငွေ့စရိုက် မပျက်ပါလို့
တစ်ရှိုက်မက်မက် ခုံခုံမင်ပေါ့
ရွာဂုဏ်အင် မချို့စကောင်းပါဘူး
ငယ်ပေါင်းတို့ ပျော်ကြောင်းရည်
ပေါင်းစုညီ တွေ့ဆုံပွဲ။
လူ့ဘဝ နယ်ပယ်
အတုအပ အသွယ်သွယ်နှင့်
ဘယ်ဘယ်ဝယ် အသစ်တွေဝေလို့
စနစ်တွေ ဘယ်လိုပြောင်းသော်လည်း
မဟောင်းနိုင် မွေအနှစ်ကို
စွဲချစ်အမြဲ။ ။

Title: ချစ်ခြင်းမဲ့ ငွေလမင်း
By: ပခုက္ကူဦးအုံးဖေ
သံယောဇဉ် နှောင်တွယ်ရစ်
အချစ်တို့တစ်ရာ
တစ်ရာသည် ဒုက္ခ။
သံယောဇဉ် နှောင်တွယ်ရစ်
အချစ်က တစ်ခုတည်း
တစ်ခုတည်း ဒုက္ခ။
သံယောဇဉ် နှောင်တွယ်ရစ်
အချစ်တို့နတ္တိ။
ချမ်းသာမှန် သောကဝေး
ငြိမ်းအေးသန္တိ။
ကောင်းကင်က ငွေလမင်း
ကြယ်တစ်သင်းစုံညီ။
မြူနှင်းဇာ မှိုင်းညို့ညို့
မိုးတိမ်တို့ဖွဲ့ချည်။
အတွယ်တာကင်း
ဖယ်ခွာရှင်း ခရီးသည်
ဦးတည်ရာ ရွေ့ရွေ့လှမ်း။
တွေးဆမီ
အေးမြကြည် သူ့ဘဝ
လှပငြိမ်းချမ်း။ ။

Title: သရုပ်ဆောင်
By: ပခုက္ကူဦးအုံးဖေ
အနှစ်ထင်
အပြစ်မမြင် သဘောအရမှာဖြင့်
အချစ်အခင် အဟောဗတရယ်ပေါ့
အသစ်ယှဉ် မနောဟဒယမှာ
လောကဆိုတဲ့ သည်ဇာတ်ခုံ။
အသောပိုင်ပိုင်
မနောပြိုင် အစဉ်မရိုးရပေဘူး
မမောနိုင် အထင်မညှိုးရအောင်
အပြောမြိုင် အသွင်တစ်မျိုးရယ်နှင့်
ကကြိုးတွေစုံ။
အနွယ်ချို
အရယ်အငို အတွေးစခန်းမှာလ
မဖွယ်သလို အတွေးအကြမ်းရယ်တို့
မလွယ်သကို အပြေးအလှမ်းတွေနှင့်
အဆွေးအလွမ်း သောကကြုံ
ဤလူ့ဘုံ ရိပ်မြုံပွဲ။
လူ့ဘဝ
အတုအပ အခင်မင်တို့
အနုအရွ အသွင်အပြင်စုံလို့
တုမမျှ အထင်အမြင်ရယ်ပေါ့
ရှုမဝ အဆင်ခြင်မဲ့
သမုဒယ တမင်မင်နှင့်
စစ်တင်ကာ မိုက်ဇာတ်ခင်းတယ်
မိုးလင်းနိုင်ပဲ။ ။

Title: ဝေဒနာ အပူ
By: ပခုက္ကူဦးအုံးဖေ
ကြိတ်အခဲတွေနှင့်
စိတ်ထဲမတော့ ရဲရဲထန်။
အကောင်းအဆိုးရယ်နှင့်
အကြောင်းအကျိုး ဉာဏ်မထင်ဘူး
မာန်တွေဆင် အမှောင်ကျ
ဒေါသမီးလျှံ။
တမြိုက်မြိုက်ရယ်ပေါ့
ရင်အရှိုက် ဗလောင်ဆူလို့
သည်အပူ စရိုက်ကြမ်းကို
တရားလမ်း အဖြေမှန်
အဖန်ဖန် ဉာဏ်ဖွေကြည့်။
ဘဝတစ်ခုကို
အကုသိုလ်စရိုက်ဆိုးကိုလ
ဇွတ်တိုးလျှင် ကိုယ်အရင်နာလို့
မဖြေသာမှု အရှုံးတွေနှင့်
ဝေဒနာယူ မဆုံးတယ်
အပူလုံးတွေငြိ။ ။

Title: ဘယာကင်းဝေး ငြိမ်းအေးမြ
By: ပခုက္ကူဦးအုံးဖေ
အမြင့်ကြံ
အကျင့်သန် သူတော်ကောင်းတို့
ကိန်းအောင်းမွေ့ ပျော်စရာ။
အတည်မကျမှောင်
သည်ဘဝ အနှောင်နှောင်နှင့်
သီလအရောင် ခေါင်အညွန့်
မြူးကွန့်ဝေဖြာ။
စာဂတရားတွေနှင့်
ဒါနအများ စဉ်အလာ
မင်္ဂလာ ကျက်သရေပြည့်။
ပြည်မြန်မာ
တည်စံရာ သဘာဝရယ်နှင့်
သည်အလှတွေ အန္တရာယ်ကာလို့
ကြည်မြသလေ ရန်စွယ်ခွာသမို့
ကပ်ရောဂါဘယာဝေးတယ်
မြတ်သောအရာ အလွှာမွှေး
ငြိမ်းအေးပါဘိ။ ။

Title: လောကအလှ
By: ပခုက္ကူဦးအုံးဖေ
လောဘ ဒေါသ၊ မာန်မာနနှင့်
မောဟအဝိဇ္ဇာ၊ အဘိဇ္စျာတို့ ဣဿာအတ္တ၊ ဤလောကကို
အလှချိုမွှေး မနွေးထွေး။
ဘဝဆိုတေး မငြိမ်းအေး။
မေတ္တာကရုဏာ၊ မုဒိတာနှင့်
ဥပေက္ခာထု၊ အမှန်ရှု၍
လူ့ရပ်နယ်ခွင်၊ အလှဆင်သော်
ကြည်လင်ချိုမွှေး စိမ်းလန်းနွေး
ပီပြင်ဆိုတေး ငြိမ်းချမ်းအေး။ ။

Title: မြတ်ရွှေတိဂုံ
By: မဟာကဗျာလေးချိုး
စိမ်းမြရွှင် သိင်္ဂတ္တရ တောင်တော်တစ်ဝန်းမှာဖြင့်
ယိမ်းကဆင် အရှိန်လှုပ်ကြွ ဆောင်ဖော်ညွှန်းကြပုံက
အောင်မော်ကွန်းကိုဖြင့် ထိုးခဲ့လေပြီ . . .
အလိုဗျာ သာသနာတော်အရောင် ရွှန်းပပေသမို့,
အမတာသောင် အပျော်စခန်းကိုဖြင့်
ကြိုးကွယ့်ဆွေညီ ။
မွေသရီ
နေပန်းချီ နှင်းဆက်ကပ်ချိန်မတော့
ရွှေအဆီ လင်းလက်ဓာတ်တွေက
ခွင်းဘဝဂ်မရပ်ပါ တထိန်ထိန်တဝေဝေနဲ့
စိန်အနေ ရောင်ခြည်တော်ခြောက်ဆိုင်က
သိန်သရေ အောင်စည်ဆော် မောက်လှိုင်သမို့
တို့နိုင်ငံ ကမ္ဘာတစ်ဝန်းမှာဖြင့်
ပျို့ကြိုင်လျှံ အခါခါလွှမ်းပါလို့်
အရာရာလန်းဖြာ သာသနာ့အမွေ အစုံစုံထဲမှာလ
မြတ်ဘုရားရွှေတိဂုံ ရွှေတောင်ကြီးဟာဖြင့်
မရပ်မနား, ပရမေဂုဏ် အသရေဆောင်ထီးပေမို့
အံ့ချီးစွာ ကမ္ဘာ့နိုင်ငံတွေက
မြန်မာ့ပိုင်စံမြေ သူငါလာ၍
မြူပမာ ပူဘယာသော်ပင်အေးကြစေဖို့
ဖြူသဒ္ဓါ တူစွာမြော်မြင်အတွေးတွေနဲ့
အအေးဓာတ်ဖြာ စမ်းပမာအဟုန်တို့
လွှမ်းကာခြုံ ဦးတင်သ, လို့ရယ်
" မြူးရွှင်လှစွာ ဘဝင်ဆီလူးသလိုပ,
ဖူးမြင်မဝပါ ရင်ကြည်နူးပါဘိ,
(ကွယ်) ထူးလှမွေသရီ" . . . ။
ဘုရားလေးဆူ အသုံးအဆောင်များကိုလ
တရားရှေးမူ ထုံးနောင်မမှားကြစေဖို့
ဘုန်းအခေါင်ဘုရားတွေက လျှံသဒ္ဓါကြည်
မြန်မာပြည်၏ တိဂုံရွှေဘုရား . . .
(အိုကွယ်) "မာန်တဏှာကွေဘိ, ရန်ဘယာတွေမရှိ,
စံကမ္ဘာတည်မည့် " ဂုဏ်ထင်ရှား . . . ။
မြတ်ဘုရား ရင်ပြင်
နတ်သိကြားတွေ ပျော်ရွှင်ရွှင်နဲ့
မြော်အမြင် ကြီးမားလှစွာဖြင့်
ထီးဘုရားဉာတကာ ဆွေသဟာအပေါင်းတွေအတွက်
ကြီးပွားအရာရာ အရှည်သာကောင်းစေဖို့
ဒေသနာကြောင်းမှီ ဆောင်ပုံအထပ်တွေက
ပြည်မြန်မာအပေါင်းညီ အောင်အဟုန်မရပ်သလိုပ
ဇရပ်အဆောင်ဆောင်မှာ ပန်းပုတစ်ခေတ်ညွှန်းဟန်နဲ့
စုလစ်မွမ်းချွန် ပန်းကနုတ်အလှတွေက
နုသစ်ဝန်းရံ ဆန်းလှုပ်ကြွသလိုမို့
နန်းစမုတ်အဝဝကို ပြန်မြင်မိပါပေါ့
မြန်မာတစ်ခွင် အဘိရာဇာ, ကဝိမဟာမင်းတွေက
ပဏာတင် အတိရမ္မာ, ပြည့်သမ္ဘာလင်းစေဖို့
ယွင်းပျက်မြင်သော် အဟောင်းပြင်ပြုတာက
မင်းဆက်ရွှင်ပျော် ကောင်းအစဉ်အမှုပေမို့
သစ်နုလွင် စေတီတန်ဆောင်းတို့ကိုဖြင့်
လှစ်ရှုမြင် လေပြည်လောင်းပြန်တော့
ခေါင်းလောင်းသံ ရွှင်ချိုမွှေးတွေက
သောင်းသောင်လျှံ ရင်ကိုအေးစေသမို့
ဝေးနီးမြေ ဆွေညီများရယ်က
သွေးစည်းပေ ဝေစည်အားတွေနဲ့
တစ်ပြည်စီ, ခြား မသမာယုတ် နယ်ချဲ့ကိုဖြင့်
သွေဖည်သွားကာ အဟုတ်အတွယ်မဲ့စေဖို့
သင်းဖွဲ့လာ ကောင်းဉာဉ်သရုပ်တွေနဲ့
နင်းဖဲ့ကာ မောင်းနှင်ထုတ်မှာမို့
ဗုဒ္ဓရွှေတိဂုံ ရောင်ရွှေဖူးကာပ
နှုတ်ဟမြေဝသုန် နောင်အရှေ(ရှည်)မြူးကြစေဖို့
အောင်မြေထူးမှာ သူငါနင်းကာပ
နှင်းသစ္စာ သံပြိုင်ဆို၍
မဏ္ဍိုင်ဗဟိုရ် ပြည့်ထွတ်ပန်းအမွေတွက်
ရန်ဆိုင်ဖြို တည့်မတ်လွှမ်းကြပါပေါ့
မနွမ်းမနယ် မြန်မာ၏သဏ္ဍာန်များဟာဖြင့်
အဆန်းတကြယ် ဇာတိမာန်ကြွားကြပုံက
ကမ္ဘာသိရန် အောင်လံထူစိုက်သလိုမို့
နောင်စံနမူလိုက်စရာ အစုံစုံဝေလို့
တိဂုံမြေ သာပုံသစ်တော့တယ်
မျိုးချစ်အမွေ လျှံကာပွားပါဘိ
(အဆွေတို့ရေ)"ဆိုးပြစ်တွေ အတန်တန်ရှားကာ,
အကျိုးဖြစ်စေ ပတ္ထနံထားပါလို့,
တန်ခိုးသစ်ဝေကြွာ ။

Title: မြန်မာ့ထံတျာ
By: မြေလတ်မင်းလွင်
ကိုယ့်အား ကိုယ်မွေး
သွေးနိုးကြားဖွဲ့
'စံ' ရာမဲ့ ။
ကိုယ့်သားကိုယ်ထွေး
ရှေးရိုးစကားနဲ့
မာန်သာခဲ့ ။
ကိုယ့်ဓား ကိုယ်သွေး
ဘေးဘိုးများရဲ့
ထံတျာဘွဲ့ ။

Title: သစ္စာ အလင်းတန်း
By: မြေလတ်မင်းလွင်
မိဂသမ္မတာ မြစ်ဆိပ်ကမ်းမှာလ
သတိရစရာ ဖြစ်အတိတ်ဆန်းတွေနဲ့
သစ်ရိပ်ပန်းတွေကလည်း ဝေဖြာစည်
ညစ်စိတ်နွမ်းလာသမျှ သေခွာပြီ ။
ညှင်းလေခွေ
ဝင်းဝေဝေ နေခြည်နုမှာလ
ဆင်းပြေပြေ ရွှေရည်ဥပါတဲ့
သုဝဏ္ဏသျှံ ဖော်သမင်များရယ်နဲ့
အပျော်ဝင်ပွားကာ အပြန်အလှန်ကြည်စယ်လို့
ငွေစင်ကြယ် သောင်ခြေကမ်းမှာဖြင့်
တစ်စိတ်တစ်ဝမ်းတည် ညီညွှတ်ရေးတွေနဲ့
နက်လေးစွာ ချစ်ပဏ္ဏာသ ကြတယ်
အပြစ်ပ ကွာသည် ကွယ့်
ချစ်စရာ့ ဝနာဆီ ။
ပီဠီဆို မင်းယက္ခရယ်က
ပြည်၏ဗဟိုရ် ပျင်းချက်လှတာမို့
အတွင်းနက်လှစွာ တောကိုဝင်တော့
သားသမင် တွေးထင်မှားကာပ
လေးမြားကို ညှိမှာတင်၍
ခွင်းနှင်ပြီကွယ့် သားကောင်ဆီ
အားဖောင်စည်ဖွဲ့ မှားချက်ကောင်း
ထိမှန်သည်ကွယ့် သုဝဏ္ဏသျှံအလောင်း ။
မှားချက်နာပြီ
သား သက်လျာ ရွှေအဆီက
ဖြေမဆည် ဇာတ်စုံကျင်းသော်ကြောင့်
ဖမိချင်းစာနာ မင်းပီဠိရယ်က
အချင်းအရည်ပြည့်စုံစွာ သားသုဝဏ္ဏသျှံ၏
အစားဝင်ပြုစုရန် ကျောင်းသင်္ခမ်းဆီသို့
လျှောက်လှမ်းကာ အိုအဖေအမေတို့
ဒီလိုလေ အကြောင်းစုံ ဟပြန်တော့
ဒုကူလနဲ့ ပါယိကာဟာ မယ်ပဋာအတိပါပဲ
ဆယ်ကမ္ဘာထိတောင် နှလုံးမီးတောက်မှာမို့
လျှောက်လှမ်းကာ သားထံသွားကာပ
ထားရပါသည့် မြတ်မေတ္တာ
သာရပါသည့် ချစ်စွေမိုး
ကိုးရပါသည့် ရွှေရည်သား
သည်စကားသာ ဧကန်မလွဲခဲ့ရင်
ကံမွဲသူ ဇနီးမောင်နှံအတွက်
ပြုစုရန် သားမြားဆိပ်တွေ ပြေ(ပြယ်)ဖို့
သစ္စာခြွေ, ထိုခဏမှာဖြင့်
သိကြားမ, ကာ သားပြန်နိုးသလိုပ
ရွှေအိုးကို ထမ်းမြင်ကြတယ်
သောကဖယ်ရှောင်း ။

Title: အပြုံးဖွဲ့စွမ်းအား
By: မြေလတ်မင်းလွင်
ဖျတ်လတ်သည့် ငါ့လက်တွေ
ပန်းခြွေဖို့ ဟုတ်ဘဲ ။
ပန်းများ ရာကုဋေတို့
လန်းကြွားပါစေလို့
ကြင်နာဝေ ချစ်မြတ်နိုး
ပျိုးစိုက်လျက်ပဲ ။
သန်စွမ်းဘိ ငါ့ခြေ်တွေ
စမ်းခွေခွေ ဘယ်ခါမနှောက် ။
စမ်းများ ချိုကြည်ဖြာဖို့
ခန်းမသွား ပိုစည်သာဖို့
အားသွန်ရာ စမ်းတွေမြူးတော့
ကြည်နူးဝမ်းမြောက် ။
ငါ့အသည်း နှလုံးအိမ်
အမုန်းရှိန် ဖယ်လွှဲ ။
ချမ်းမြေ့ နှစ်အရာရှေ(ရှည်)ဖို့
စမ်းငွေ့ မေတ္တာခြွေလို့
ငှက်ကျေး အမယ်မယ်(မည်မည်)တို့
ချစ်စဖွယ် အလှထူးအောင်
ဖော်ကျူးကြစို့ ။

Title: ငွေမင်ဆေးနှင့် တေးပန်းချီ
By: မြေလတ်မင်းလွင်
ဆင်းငွေရောင် ပင်လယ်မြေဆီက
ညှင်းပြေအောင် စင်ကြယ်လှပါဘိ
ခင်တွယ်မဝပါသဗျ နုရွလေပြည်
အမြင်တကယ်လှတာမို့ သမုဒယအခြေတည် ။
ဗိုင်းတောင်းအတူ
လှိုင်းခေါင်းဖြူ လွန်းဂယက်ကလေးတွေက
ဆိုင်းကောင်းမူ တွန်းအချက်ပေးသလိုမို့
ဖွေးဖြူဖြူ မြသောင်ကမ်းကိုလ
မွှေးကြူကြူ မဝအောင်နမ်းပြန်ပေါ့
လှိုင်းတန်းပေါ် ဘောတင်စီးပုံက
သိုင်းစွမ်းဖော် ကျောရင်မှီးကာဖြင့်
ဖော်တသီးတွေ အော်သံဝေကဲလှချည့်
အပျော်ကြီးလေ ပျော်ညံနေဆဲပါပဲ
ချိုသဲ(သည်း)မေ ရွှေကိုယ်တစ်သိုက်ရယ်က
လေဖြိုတိုက်တောင် ဝေစည်မောက်ပုံက
ကြွားလောက် ရွှေပန်းချီ ။
ငွေသောင်ယံ ထီးရိပ်ကွန်းမှာဖြင့်
ရွှေမောင်နှံ ခရီးသိပ်ပန်းသော်လည်း
ငြီးစိတ်မနွမ်းစေဖို့ အုန်းနုရည်
ပြုံးသမုမှီလို့ သောက်သနော်အများ
(အိုဗျာ )
ကုံးခရုသီဖို့ ကောက်အပျော်ပွား ။
သွားပြန်သူတွေ
စကားသံ ကြူကြူဝေလို့
အပူနေ ဆူဝေ ဖောက်သော်လည်း
ကမ်းတစ်လျှောက်မှာ တကျော်ကျော်နဲ့
အော်သူအော် လက်ကိုပြသူနှင့်
အချက်ကျစွာ နှုတ်ဆက်ပျော်ရင်းရယ်က
ရုတ်တရက်ဖော်ချင်းတွေ ခွဲခွာရစဉ်မတော့
သဲ(သည်း)ညှာမြတွင် တင်ကမ္ပည်းရယ်နှင့်
မြဲစာသ, ချင် ရွှင်ခရီးပေမို့
အစဉ်မှီးကာ နောင်တကယ်ကြုံဖို့
မောင်မယ်စုံ ကျိုက္ခမီဘုရားမှာဖြင့်
စရိုက်အညီသားပါ တောင်းဆုခြွေ၍
ကောင်းမှုတွေ အကြိမ်ကြိမ်ဖြည့်ကြတယ်
ပြည့်ပါရစေဘုရား ။

Title: ဝီရတိုင်းပြည်
By: မြေလတ်မင်းလွင်
မြင်းမိုရ်တောင် ကြေအောင်မှုန်းဖို့
လက်ရုံးတို့ ဖြိုးပြည့်ဝေ ။
ပင်လယ်ကို ခန်းခြောက်စွမ်းလို့
လေကြမ်းကို ဖမ်းကာဆုပ်
မန်းမှုတ်နိုင်စေ ။
ငါတို့ရဲ့ မြေ, ရေ, လေ
ဖျက်ချေဖို့ ဘယ်သူမစွမ်း ။
ထုံးသွား အစဉ်မှီ၍
အပြုံးများ ရွှင်ကြည်၍
နှလုံးသားပေါ် အစဉ်တည်သည့်
တို့တိုင်းပြည် တို့တည်ထား
ပန်းတံတားတွေလွှမ်း ။

Title: ဝသန်ပန်းချီ
By: မြေလတ်မင်းလွင်
တိမ်ပလီ ထိန်ကြည်ကနုတ်တွေက
ဝတိံဆီ ကိန္နရီရုပ်နှယ်သို့
စိန်ရတီလှုပ်ပြန်ပေါ့ တိုးဝှေ့လေပြီ
ဣန္ဒနီသရုပ်ဟန်ကျော့ မိုးငွေ့ဝေစည် ။
နွေမပီ
ရွှေအဆီ ဖူးတံပုရစ်တွေက
သန္ဓေတည် ကျူးမာန်လှစ်ကာပ
ထူးဟန်သစ်လာ မြဝေနေတစ်ကြောမှာဖြင့်
အလှဖွေမောကာ ဩရွှေဥတ်တွေက
ပြောခြွေနှုတ်သံ မိုးကြိုတေးကိုဖြင့်
ကြွေးဟစ်ကာ သံဝေစည်တော့
(ကွယ်)ဆွေးရစ်ဖြေမဆည် ။
မိုးစနေ လေရာဟုရယ်က
ညှိုးမပြေ ခြွေကာထုပြန်ပေါ့
မြေလွှာနုမှာဖြင့် ကန်ပုံညီ
အသံစုံမြည်ဖွဲ့ မုတ်သုံမိုး
လျှံကုန်ပြီကွယ့် သရုပ်စုံနိုး ။
ခရိုးတွင်း မြေဆီ
အမျိုးအသင်းတွေ သံကုန်ချီ၍
မာန်ဟုန်ထည် ပြုံးရွှင်မြူးပျော်လို့
အုန်းအင်ကျူးသနော် နွေကိုမော်၍
ဆွေအဖော် မိုးနှင့်တွဲကာပ
ပျိုးကြဲကာ ကောက်ပဲအလျဉ်တွေက
မောက်ကဲရွှင် မြရောင်အဆမ်းမှာတော့
အလှခေါင်လျှမ်းဖြာ ဝသန်ပန်းချီတို့်
စံအမီ ပြည်ကိုချီးမြှောက်တယ်
ထွန်းတောက်ဖွံ့ဖြိုး ။

Title: ပန်းတို့၏ အားမာန်
By: မြေလတ်မင်းလွင်
'နေအပွင့်' ရွှေဝါတူ
'နေ့နှင့်လူ' အလှဖြင့်ထွေး ။
'လအပွင့်'ဖြူလွ
'ညနှင့်လူ' လှစေကြောင်း
ကောင်းချီးတွေပေး ။
'ကြယ်အပွင့်' စည်စည်ဝေ
'မိုးနှင့်မြေ' လှစေဘိ ။
'နှင်းအပွင့်' ဟူက
'ဆောင်းနှင့်လူ' လှစေရေး
ဆင်ပေးပါ၏ ။
'ပန်းအပွင့်' ရာအထောင်
'တောနှင့်တောင်' လှစေညွှန်း ။
'စာပေအပွင့်' ဟူက
ရတနာကုဋေ ဆင့်ကြူလို့
အကျင့်ဖြူ 'လူနှင့်ဘဝ'
လှပမော်ကွန်း ။
'တရားအပွင့်' ဝေဝေလျှံ
'ရုပ်နှင့်နာမ် 'အမှန်လှ ။
သံသရာ ခရီးစဉ်အတွက်
မာန်တဏှာ အပြီးနှင်ဖို့
အလှစုံလင် ပန်ဆင်မြန်း

Title: ပြုံးပွင့်စည်ဝေ
By: မြေလတ်မင်းလွင်
ကျင်းအရုဏ် လင်းဂုဏ်မြောက်စေဖို့
သင်းအစုံ ညှင်းဗုံထောက်တွေက
ခွင်းအဟုန်မောက်ကာပ တောရပ်မြေဆီ
ညဉ့်ရုံဖောက်သာစွ အတောမသတ်လေပြီ ။
ဝါလအခါ
ရွာအလှဟာ မူရာစုံကြပုံက
ဂါရဝလွှာ သူငါခြုံလို့
ဖြူသဒ္ဓါဟုန် လန်းလက်ဖြိုးကာပ
ဆွမ်းချက်နှိုးသူ ကာလသားဟန်က
သဘာဝအားမာန် မွှေးကြူလွင်သမို့
လေးဖြူခင် ညိုပြာညက်တွေက
ဆွမ်းချက်ကာ စေတနာထက်လို့ရယ်
နွမ်းပျက်ပြယ်သည် ။
ရဟန်းသံဃာ ဆွမ်းခံကြွ , ချိန်မတော့
ပန်းပန်ကာ နန်းဆန်နှမတွေက
မွမ်းမံသ, ပါလို့ ဆွမ်းအုပ်နီ
လှမ်းလုပ်လီလဲ့ ပွေ့ပိုက်အသွား
မွှမ်းသရုပ်ပန်းချီမဲ့ ဓလေ့စရိုက်များ ။
နေလုံးနီနီ
ရွှေကုံးသီ စိန်ရည်သောက်ကာပ
ထိန်ကြည်မောက်စွာ ရွာဆီဖျန်းချိန်မတော့
ညာညီတန်းကာ ဆွမ်းအလှူရှင်တို့
နွမ်းအပူစင် ကြွားဝါမဖက်ပါဘု
အများသဒ္ဓါထက်စွာ လောင်းကာလှူ၍
ပေါင်းသဟာဟူ ပျော်ရွှင်မဆုံးကြတယ်
ပြုံးပွင့်တွေ ဝေစည်ပွားကာ
(ကွယ်) မုန်းလွင့်ညီအား ။

Title: သမိုင်းစဉ်နှင့် မြန်မာ
By: မြေလတ်မင်းလွင်
ခြံစည်းရိုး ထင်းမခွေ
တို့တစ်တွေ မြန်မာများ ။
လှေခွက်ချည့်ကျန် အလံမလှဲ
ရဲဇာနည်ဖွား ။
ဟင်္သာကိုးသောင်း ဇာကိုပယ်
တို့မောင်မယ် မြန်မာမို့ ။
လမ်းကျယ်တိုင်း လမ်းလုံးပြည့်
သွားအလေ့ရှောင်စို့ ။
လက်နှင့်ရေး မိဘအမွေ
မဖျက်ပေ တို့ခြေများ ။
အဖေ့ထက် သားတစ်လကြီး
နည်းရှောင် မြန်မာ့သား ။
အမေ့ကို တို့မကျော်
ဒွေးတော်ကို တို့မလွမ်း ။
အမိမျက်နှာ အိုးမည်းမသုတ်
ဂုဏ်ပုဒ် မြန်မာ့အစွမ်း ။
ရွာလွန်၍ ရွက်မတိုက်ပါ
မဲမိုက်ကွာ မြန်မာဟေ့ ။
ဘနဖူး သိုက်မတူး
ကြည်နူး ပျော်မွေ့ ။
သက်လုံကောင်း အရေးကြုံ
သွေးတစ်မြုံ မြန်မာအားသစ် ။
ငါးရံ့ရ အတူတူ
ငါးခူလည်း မခွဲခြမ်း
စိတ်ဝမ်းညီ, ချစ် ။
သွေးမခွဲ သပ်မလျှို
အရပ်ကို သကာလောင်း ။
ဘုံရန်သူ တိုက်ဖျက်ကြ
မြန်မာ့သားကောင်း ။

Title: မွေးမြေပုံရိပ်
By: မြေလတ်မင်းလွင်
နေအရပ်ပေမို့
မြေလတ်မြို့ မကွေးဆို ။
ထနောင်းစို တမာဖားဖား
ဖန်ခါးပျိုပျို ။
ပဲ, ဝါ, နှမ်းတွေနဲ့
အမြဲသာကမ်း ဧည့်ကိုကြို
ဟန်မပို မာန်မထုတ် ။
ပျော်ရွှင်ကျူးပါဘိ
ခင်မင်ထူး ကိုအိမ်ရှင်တို့
တစ်အိမ်ဝင် တစ်အိမ်ထွက်ကာပ
နှစ်သက်ဖွယ်ရာ ဧည့်ခံကျွေး
သွေးနီးသရုပ် ။
နေခြည်ဦးမှာဖြင့်
ရွှေရည်လူး ဆက်သ,ကာ ။
မြသလွန် စေတီထက်
လင်းလက်ထိန်ဖြာ ။
တွဲရရွှဲ ခိုသည့်
ဆည်းလည်းတို့ သံသာသာ
ထ့တျာ ဓမ္မဂီတ ။
နယ်ရှစ်ခွင် လာရောက်ဖူးသူတို့
ကြည်နူးရွှင် ဘဝင်ကိန်း
ငြိမ်းချမ်းလေစွ ။
အကြင်နာ သွေးတွေနဲ့
ပညာရေး ကောလိပ်ဆို ။
တက္ကသိုလ် ကျောင်းဂုဏ်မွှေး
ဆေးတက္ကသိုလ် ။
တစ်ရပ်တစ်ကျေးဆီက
သွေးချင်းတို့ ကွန်းထောက်ခို
ဘဝကိုယ်စီနဲ့
အလှကိုယ်စီနဲ့
ချိုကြည်စွာ ပြည်ရွာအနှံ့
နိုင်ငံဝန်ထမ်း ။
ဇာမချဲ့ပါဘု
လာခဲ့ပါ့ ဖော်ချစ်ဆွေ ။
လေယာဉ်ပျံ ကားတွေပေါလို့
သင်္ဘောပါ ရထားကြီးတို့
ခရီးလမ်း စုံနေ ။
မကွေးတံတားဟာဖြင့်
သွေားသားတို့ ပေါင်းစည်းစေ
ကောင်းချီးတွေ နေ့စဉ်လွှမ်း ။
ကမ်းတစ်ဖက်စီအတွက်
လှမ်းလျက်ချီ ဆက်သွယ်လွယ်တော့
အခက်ကွယ် အနောက်ရိုးမမြေက
မျိုးအဆွေ နောင်ညီချင်းတို့
ရင်းနှီးစွာ သွားလာကူး
မြူးပျော်မခန်း ။
မင်းဘူးမှာ စက္ကိန်းတဲနှင့်
အမျက်ငြိမ်းမြဲ ကျောင်းတော်ရာ ။
မုန်းချောင်းကို ဖြတ်ကျော်တက်
ရွှေစက်တော်ရာ ။
မန်းချောင်း၏ ကမ်းစောင်းမှာ
လွမ်းပေါင်းအရ ကြွေသွား ။
အထူး ပျံချီလေတည့်
ဦးခန္ထီ တန်စောင်းအသွယ်သွယ်က
မကောင်းပယ် ကောင်းရာတုဖို့
ညွှန်းပြုနေအလား ။

Title: ကဗျာစီးဆင်းခြင်း
By: မြေလတ်မင်းလွင်
ချစ်သူတို့ ပန်ဖို့ရာ
ပန်းများစွာ ဝေဆာပွင့် ။
စေတနာ နံ့သာသွေး
အေးချမ်းစေချင့် ။
မောသူတို့ လန်းဖို့ရာ
စမ်းများစွာ ခွေကာဆင့် ။
အကြင်နာ ရေကြည်ဖျန်း
လန်းဆန်းစေရှင့် ။
အမုန်းမူတို့ ခန်းဖို့ရာ
လဝန်းများစွာ ကုဋေကုဋာဖြင့် ။
မုဒိတာ ငွေရည်ဆမ်း
ပြုံးပန်းတွေပွင့် ။
ချစ်သူနှင့် မုန်းသူ
မော, နွမ်းသူ မခွဲခြား ။
ကဗျာလှေ ယဉ်စွာခတ်လို့
စာပလွေ ဆင်လာတတ်ဖို့
ရပ်ရှစ်နယ် သာစေညွှန်း၍
ထွန်းညှိကာ စာပေအလင်း
ဝင်းပစေသား ။

Title: သပြေညို
By: မြေလတ်မင်းလွင်
တို့မြန်မာ့ ဂုဏ်ရောင် ။
သပြေညို ရွှေဘိုပန်း
လန်းဆန်းလူ့ဘောင် ။
မင်းအဆက်ဆက်တွေက
လင်းလက်သည့် နိမိတ်ဆောင်
အောင်အတိတ်လျှံကဲ ။
ကိုယ့်ပန်း ကိုယ်ပန်ဆင်၍
ကိုယ့်အမြင် ကိုယ့်ယဉ်ကျေး
မွှေးပျံ့ကြိုင်သဲ ။
တို့မြန်မာ ဂုဏ်ရောင် ။
သပြေညို ပြည်ထောင် ။
နရီမျှော် စည်းတွေနဲ့
စည်တော်ကြီး မြန်မာ့ဂုဏ်ဆောင်
အောင်ပြီကွယ့် ကြံစည်သမျှ ။
ဣစ္ဆိတံ ချိုသကာမြကိုဖြင့်
စိတ်ရှိအကြံ လိုရာရစေဖို့
မြန်မာ့အမွေ အရှည်တင့်အောင်
ကမ်းဆင့်ဝေငှ ။
တို့မြန်မာ့ ဂုဏ်ရောင် ။
သပြေညို ရွှေဘိုဓား
ကြွားဝင့်လက်ပြောင် ။
အားအဆင့်ဆင့်တွေနဲ့
အမှားကျင့် ဖယ်ရှောင်
အမှောင့်ကျင့် ဖယ်ရှား ။
မြန်မာ့မာန် ဇာတိသွေးတွေက
အလှစံ ကမ္ဘာထိ မွှေးတော့တယ်
သွေးအလှဝေကြွား ။
တို့မြန်မာ့ ဂုဏ်ရောင် ။
သပြေညို ရွှေဘိုမြင်းတို့
နင်းခွာသံ နသံချင်း
စီးချင်းထိုးနှောင် ။
နူးနပ်ပါဘိ
ပူးအကပ် ခုန်အရှောင်
ယုံနိုင်ပေါင် မှော်ကဝေအလား ။
အရပ်သားတွေက
နတ်သိကြား အယောင်ဆောင်မို့
ပွဲတိုင်းအောင် ရန်တိုင်းရှင်း
နတ်မြင်းပျံများ တဲ့ ။
တို့မြန်မာ့ ဂုဏ်ရောင် ။
သပြေညို ရွှေဘိုသား
ကျားဇာနည်မောင် ။
ရန်ခလုတ်ကိုဖြင့်
မာန်ထုတ်လို့ ရှင်းစေအောင်
အလင်းဝေဆောင် စံပြ ။
အလှဝေ ဖြိုးသစ်ဖွေးသည့်
မြန်မာ့‌မြေ မျိုးချစ်သွေးတို့
ဆင့်ပေးကာ ဖော်ဆောင်ကျူး
ဦးအောင်ဇေယျ ။
တို့မြန်မာ့ ဂုဏ်ရောင် ။
သပြေညို ရွှေဘိုအား
ပွားဆင့် မြားမြောင် ။
သူ့အကျိုး ကိုယ်ကဆောင်
အလိုလိုအောင်မြဲ ။
ကိုယ့်အကျိုး သူကနှောင်
အလိုလို ရှောင်မြဲ ။
ခက်အခဲ မထီပါဟေ့
လက်တွဲ ညီညာ၍
ကမ္ဘာမှာ မြန်မာ့သွေး
မွှေးမြလှိုင်ဆဲ ။

Title: အလင်းငှ စွမ်းအားရှင်
By: မြေလတ်မင်းလွင်
တံခွန်မာန၊ ဆူးချွန်မြကို
ခြေမွဖျက်ဆီး ၊ သူဖန်တီး၍
လမ်းခရီးများ သာယာခဲ့ ။
ဒေါသလှိုင်းကြမ်း ၊ ငါ့နှုတ်ခမ်း၌
မနမ်းမထိ ၊ မတိုက်မိအောင်
သတိဖြင့်နွှေး ဖယ်ရှားပေးခဲ့ ။
သောကမီး, ဖွဲ ၊ လမ်းလွှဲရှောင်ဖို့
ဆောင်ကြဉ်းပေးခဲ့ သင်ပြခဲ့ ။
အရိုင်းဆန္ဒ၊ မုန်တိုင်းထတိုင်း
ဖေးမစောင့်ကြပ် ၊ ကူညီတတ်သည်
မွန်မြတ်လှပေ အိုအဆွေ ။
အဆွေညွှန်ပြ ၊ ငါ့ဘဝကား
အလှလည်းကျူး ၊ အမြင်စူးထက်
ညစ်ညူးပယ်ဖျောက် ၊ လမ်းကောင်းရောက်လျက်
တောက်ပ,ရွှန်းလက်ခဲ့ပြီပေါ့ ။
ဆရာလည်းဖြစ် ၊ မိတ်ကောင်းဖြစ်၍
ချစ်ခွန်းသာချို ၊ စေတနာပိုလျက်
ငါ့ကိုဖေးကူ ၊ သင်ပြသူကား
ကြည်ဖြူရွှင်ပျ လောကကြီး ။
ဘဝအလှ သူဖန်တီး ။

Title: ဇရာကြားက အလှရှင်
By: မြေလတ်မင်းလွင်
အတွေးအစ မကြွယ်သည့်
ကလေးဘဝ လူမမယ်(မည်)။
ရွာ့ဥသျှောင် ဘုန်းတော်ကြီး
နီး , ဝိဟာဝယ် ။
လှမ်းညွတ်မှာဖြင့်
လွမ်းဆွတ်လို့ ကြည်နူးဖွယ်
ပြည်ဉီးတည် တို့ရဲ့ဘဝ ။
နှပ်ချေး , မစင်သော်လည်း
အဖတ်အရေးသင်လို့
အတွေးရှင် ဉာဏ်ရည်တောက်အောင်
ချီးမြှောက်ခံရ ။
အကြင်နာ ရနံ့ကြူလျက်
ကံ့ကူလက် လှည့်ဆရာ ။
ဘဝမှာ အစထုံး
ဝလုံးသင်ကာ ။
ဖတ်လိုက်ပါ့ တပည့်ရာ
တော်ပါပေ့ မြှောက်စား ။
ရေးလိုက်ပါ့ တပည့်ရာ
မော်ပါပေ့ ယောက်ျား ။
ဘဝ, အလှဆင်ဖို့
တစ်စ တစ်စသင်လို့
ဘဝကျင် ဘဝင်ကျအောင်
သင်ပြလျက်သား ။
ယခင်ထုံး နည်းခပပ
သင်ပုန်းကြီး သုံးခေါက်ပြန် ။
ရေး, ဖတ်, ဉာဏ် လျင်မြန်သွက်
ရှေ့ဆက်သင်ရန် ။
ဆင်သမျှ သရုပ်မှန်ဖို့
မင်္ဂလသုတ် သင်ပေးပြန်
ယဉ်ကျေးရန် အမွေအနှစ် ။
လူမိုက်ကို ဘယ်သို့ခွာ
လူလိမ္မာ ဘယ်သို့ ပေါင်း
လူကောင်းကို ဘယ်သို့ငင်, ဟု
သင်ပြကာ ဘဝနေရေး
ခေါ်တွေး, နည်းစနစ် ။
အပြင်အောင် အတွင်းအောင်ခြင်းနှင့်
အလင်းပြ ထေရ်ဆရာ ။
တွက်သင်္ချာ ဘာသန္တရ
ကြံဆသင်လာ ။
နတ်နေနှင့် လာဘ်နေပါ
မှတ်စေရာ သဘောအရှည်ခရီး ။
မိတ်ဘက်နှင့် ရန်ဘက်ပါ
အစဖြာ လောကီနည်း ။
လောကကို အမြင်ကျယ်ဖို့
သောကဆို အလျင်ဖယ်ဖို့
ခင်တွယ်တာ တပည့်ဆွေတွက်
အသိငှဝေ အဌာရသ
သင်ပြဘယ်မငြီး ။
မြတ်ဆရာ သင်ပြအား ကြောင့်
တပြည့်များ ပညာချွန် ။
ရွာကိုကျော် ရပ်ကိုဖောက် ။
မြို့ရောက် တံခွန် ။
အစားအသောက်ကိုဖြင့်
မှားမှောက်လို့ မလွန်ကျွံ
သွန်သင်သည့် ဆရာ့စကား ။
နည်းစနစ်တွေနဲ့
ခရီးသစ်ဖို့ စေတနာမွန်
ညွှန်ပါပေ့ အလှတရား ။
စုန်အဆန် ပြန်အသွားကိုဖြင့်
မုန်မထန် မာန်မထွားပါမှ
လျှောက်သွားရာ ဘဝချို၍
အလှပို အလိုပြည့်
ချမ်းမြေ့ထင်ရှား ။
ငွေရောင်ဆံ ခါးထွန်ကိုင်းနှင့်
အကြောပြိုင်း သွားတို့ကြွေ ။
မျက်စိမှုန် ထုံသည့်နား
ပါးတွန့် ရှုံအရေ ။
တုန်ချိချိ လက်နှင့်ခြေ
ထေရ်ဆရာ မာန်မချ ။
ပညာကမ်း လမ်းပြနေ
စေတနာသန်လှ ။
ဇရာဖြို ကိုယ်အနေပန်းသော်လည်း
သဒ္ဓါပျို စိုပြည်လန်းပါဘိ
ငြိမ်းချမ်းသာစေ တပည့်တွေအတွက်
ကဝိထေရ် အကြင်နာပွားလို့ရယ်
အားသစ်မာန်ကြွ ။

Title: အလွမ်းပ သည့်ရင်
By: မြေလတ်မင်းလွင်
ပန်းအပင်စိုက် ၊ လန်းရွှင်ခိုက်ဝယ်
ရင်၌ပျိုဝေ ၊ ပီတိစွေသည်
ကိုယ်လေ ဥယျာဉ်မှူးမို့ပါ ။
ပန်းပျိုးအနေ၊ နွမ်းကျိုးကြေသော်
ရင်မွှေလှိုက်ဆူ ၊ သောကလူလို့
ပူမီးငရဲ ၊ အူသည်းစွဲမျှ
ကွဲပြတ်ပိုင်းကြွေ နေမထိတော့ ။
ဖူးငုံအပွင့် ၊ ကျူးရုံဆင့်လျက်
ဝင့်ချည်တစ်မျိုး ၊ ဖြိုးချည်တစ်ဝ
လှချည်တစ်ခန်း ၊ ဥယျာဉ်နန်းဝယ်
မြပန်းရဂုံ ၊ သာမျိုးစုံလျက်
လွှမ်းခြုံဂုဏ်မြင့်၊ ပန်းစုံတင့်သော်
ရင်နှင့်အဝန်း ၊ ပီတိလွှမ်းသည်
ရွှမ်းပျို့ မြအသွင် အေးစေတကား ။
ပန်းတို့လှရှင် မွှေးနေမနား ။
လွမ်းတို့ပ , စင် ဝေးလေတစ်အား ။

Title: လှေနှစ်စင်း၏ သံစဉ်လှိုင်း
By: မြေလတ်မင်းလွင်
ပွားစီးပျော် မေတ္တာထားတာက
သားသမီးအပေါ် အနှစ်အကာမခြားပါဘု
အချစ်ပွားကာ ချွေးမ , သမက်အစုံပေါ့
မြေးတစ်မြုံ မကျန်စေကြပါနဲ့
ဆန်ပါစေ ထန်လေဖိသော်လည်း
မိခင်ခမျာ မပါရွက်ရယ်နှင့်
အားတက်လှော်ပေါ့ အမေ့လှေ ။
ရွာမြို့ပြေ (ပြည်)
သာလို့လေ ဆိုက်ရာကမ်းမှာဖြင့်
နံ့သာချို့နေ ဂိုက်ဟာနွမ်းသော်လည်း
မပန်းပေါင် ထဘီတင် , ခါးစောင်းရယ်နဲ့
ခေါင်းပေါင်းမှာ အိုးငပိစည်းသလိုပ
နီးရာဆိုင် နီးရာဈေးမှာဖြင့်
"သားလေးတွက် ညှပ်ဖိနပ် "
" သမီးလတ်တွက် ပန်းကလစ် "
"မြေးချစ်တွက် ကော်ဂျောက်ဂျက်"
"သမက်နှင့် သားကြီး
သမီးနှင့် ချွေးမအတွက်
နှစ်သက်ရာရာ အကုန်ဝယ်ခဲ့ပါပေါ့ "
ပုံမထည် ဂုဏ်မဝင့်သော်လည်း
တင့်လှပေ နှလုံးသားအမြတ်ကိုဖြင့်
အပြုံးများကွပ်ကာ ကပိုကသီနဲ့
လှေဆီကို အမေပြန်လာတော့
အဖြေညီ အပျော်လွှမ်းတာကြောင့်
ရှုဝမ်းသာ အမေခမျာက
စုံစီနဖာ ငှဝေပေးတော့တယ်
အေးချမ်းပါဘိ အိုအမေ ။
အမေအို နေညိုနွမ်းပြီမို့
တဖေပျို ဆွေကိုတမ်းကာပ
ကမ်းစပ်မှာ သားလှေခွက်ချည်းမို့
အမေတက်မည် ဟန်ကိုပြင်တော့
မာန်ညိုဝင်ပေါ့ စကားရှာဖွေ
အသားမသေသေးတဲ့ လှေခွက်ကြီး ၊
ချေးရေနံ, ပွေးညက် ထေးလျက်မပြီး ၊
မတက်နဲ့နော်အမေရဲ့ နစ်ချင်စရာကြီး ။
သာလှဟန်ပန်
နားဝမှာ စုန်ရေခရီးပေမို့
အပြစ်မဆိုပါ ကြုံလှေနဲ့ စီးခဲ့မယ်ပေါ့်
သားကြီးမောင် ချုံးပိန်သွားပါဘိ
တစိစိ ကြည့်ကာအမေ
တထွေထွေ အမေပြောပြန်တော့
စိတ်မောဟန် " ဟာ အမေရာ တဲ့"
"အသာနေ အမေမသိပါဘု "
မချိတရိ မျက်နှာညိုတော့
အမေအို ကြိတ်ပူဆွေးရတယ်
သွေးက , စုန်စီး ။

Title: အပ, ရန်တွေဝေးပါစေ
By: မြေလတ်မင်းလွင်
ပါးနံသာဥ ၊ ပဝါနုဖြင့်
ရှုချင့်ဖွယ်ဆင် ၊ သူ့အသွင်ပြင်သည်
မြင်သူမှန်သမျှ ၊ ရင်ချမ်းမြသမို့
ရိုးရာဂုဏ်ပန်း လန်းစေခဲ့ ။
ပျူငှာယဉ်ကျေး ၊ အဆင်အသွေးတို့
မွှေးတပျံ့ပျံ့ ၊ အရေးခန့်စဉ်
အနံ့ညစ်ဆိုး ၊ ရွှံ့ပုပ်သိုးတို့
မတိုးမထိ ၊ မစင်မိအောင်
သတိထား၍ ရှောင်ရှားမှ ။

Title: အချိန် ပြဒါးတိုင်
By: မြေလတ်မင်းလွင်
သနားစရာ ပြစ်ဒဏ်ပျိုးသူအတွက်
အမှားကြာ ဖြစ်အမှန်စိုးတာကြောင့်
"အဆိုးကို ဝေးစွာနှင်"
"အယဉ်ကို တွင်တွင်သုံး"
"အပြုံးကို အစဉ်ဆောင်"၍
ကြဉ်အမှောင် လင်းရောင်လမ်းကိုဖြင့်
တန်းဖြောင့်အောင်နှင် ။
ဗလသေးပေ
ခြကလေးတွေ နှုတ်ကိုသုံးကာပ
စုရုံးကာ ဆောက်တောင်ပို့ဟာဖြင့်
လူ့နှလုံးမှာ တောက်ပြောင်လို့ လင်းခဲ့ပါရဲ့
ပျင်းတွဲ့ချာ ငြီးမှုရှားကာပ
သင်းဖွဲ့ကာ စည်းစုအားတွေနဲ့
ထင်ရှားစွာ အလုပ်ဂုဏ်မြှင့်ဘိတယ်
အဓိကရ ပေါ်လွင် ။
နုမျစ်ရွယ် တက်လူအပေါင်းတွေက
ရှုချစ်ဖွယ် စက်အကူဆောင်းပါလို့
စုပေါင်းကာ ရှေ့ချီတက်ပါမှ
တိုးတက်ပါကြ ဤကမ္ဘာတွင်
ပြည်မြန်မာပင်,ဟု ကြွားနိုင်ရေး ၊
ညီညာအစဉ်ဖွဲ့ မှားဖယ်ဝေး ။
သူ့တိုင်းရေမြေ
ရှုတိုင်းဝေ ဖြာစည်တင့်သည်သို့
ကိုယ့်တိုင်းပြည် ဝါထည်ဝင့်စေဖို့
အားဆင့်ကာ အချိန်ကို မဖြုန်းကြပေသမို့
"လက်ရုံးလည်း ထည်ထည်"
"ဉာဏ်ရည်လည်း ပြည့်ပြည့်"
"အသိလည်း ကြွယ်ကြွယ်"
တို့မောင်မယ် ရွာပြည်အနှံ့နှင်၍
သာစည်အောင် ညာညီကြိုးကြမယ်
နိုးထမာန်မွှေး ။

Title: လမ်းလျှောက်သူများ
By: မြေလတ်မင်းလွင်
ဘဝက မွဲတာတေ
လုပ်တော့လေ အကုသိုလ်တရား ။
အမှောင်နေ အမှောင်လမ်း
ရမ်းလျှောက်သူများ ။
ဘဝက ချမ်းသာပေ
လုပ်တော့လေ အကုသိုလ်တရား ။
အလင်းနေ အမှောင်လမ်း
ရမ်းလျှောက်သူများ ။
ဘဝက မွဲတာတေ
လုပ်တော့လေ ကုသိုလ်တရား ။
အမှောင်နေ အလင်းလမ်း
ဝမ်းမြောက်လျှောက်သွား ။
ဘဝက ချမ်းသာပေ
လုပ်တော့လေ ကုသိုလ်တရား ။
အလင်းနေ အလင်းလမ်း
ဝမ်းမြောက် လျှောက်သွား ။
လမ်းလျှောက်သည့် လေးယောက်တွင်
အသင်ဟာ ဘယ်လူစား ။
ဉာဏ်သက်ဝင် အလင်းလမ်း
လျှောက်လှမ်းစေသား ။

Title: ဖားကောက်ချိန်
By: မြေလတ်မင်းလွင်
နွေပန်းလို့ ချလက်မှိုင်
ကကွက်မြိုင် ဝဠာဘုံမှ ။
တိမ်နဂါး တိမ်ဂဠုန်နဲ့
တိမ်ရောင်စုံ ကွက်မကန်း
ယှက်သန်း, မြူးကြွ ။
ဒိုးဒလိမ့် ဂျိမ့်ဂျိမ့်မည်
သိမ့်သိမ့်စည် ထံတျာများ ။
လျှပ်ပန်း ရောင်စုံဆင်၍
နယ်ရှစ်ခွင် မုတ်သုံမိုး
နိုးကြွ, ပျော်ပါး ။
ရွာထစ်ကျိုး မိုးပုဆိန်
နွေဂိမှာန် ခွာချ ။
အုန်းအင် အုန်းအင် နှင့်
နှလုံးရွှင် မိုးဘွဲ့တေး
ကြွေးဟစ် , သီကြ ။
ရွာဘေးရှိ ကန်တိုင်းမှာ
ပတ်ဝိုင်းကာ ထိန်ထိန်ညီး ။
ရွာသားတွေ မှိုလိုပေါက်
ဖား, ကောက်တဲ့မီး ။
မြူးကြွလို့ ကော်ကဲကော်
ပျော်ပွဲတော် အသွင်နဲ့ ။
မီးကိုခင် တွင်တွင်ကဲ
အိတ်ထဲ ကောက်ထဲ့(ထည့်) ။
ညဉ့်ဦးထွက် ဖားများစွာ
ညဉ့်လယ်မှာ အဖော်တွေ့ ။
ပျော်ပေ့ တစ်ခုန် နှစ်ခုန်နဲ့
မော်မေ့ အဖုံဖုံမို့
အစုံစုံ မိတ်လိုက်လျှောက်
ဖားကောက်နဲ့တွေ့ ။

Title: နားခိုခြင်းစံ
By: မြေလတ်မင်းလွင်
အိမ်ရှေ့ကွက်ပြင် ၊ အလှဆင်ဖို့
ဂုဏ်တင့်စံပယ် ၊ စဉ်တင့်တယ်နှင့်
စားဖွယ်ခံတက် ၊ စိမ်းညိုညက်တို့
ခက်လက်ဝေစည် ၊ ဂုဏ်ဝင့်ထည်သည်
စုံညီပွင့်ဖူး ကျူးကြပေါ့ ။
မိုးနှင့်ဆောင်းနွေ ၊ ညောင်းမပြေခင်
ဆွေကြင်သက်မှူး ၊ မောင့်သည်းဦးက
မိုးကျူးလေထန် ၊ နေပူဒဏ်ကို
ခုခံခိုကိုး ၊ လျှော်ဖွပ်ချိုးဖို့
အမိုးတစ်ဖက်ရပ် ၊ ထိုးလျက်ကပ်, ပါ
ကြည်သာတောင်းဆို ၊ သူ့အလိုကို
ငြိုငြင်မနှော လိုက်လျောခဲ့ ။
အမိုးအောက်တွင် ၊ စံပယ်ပင်နှင့်
ပင်ခံတက်မျိုး၊ ရွှင်ချက်ညှိုးပေါ့
ညှိုးရင်းမှ နွမ်း၊ နွမ်းရင်းမှရော်
ရော်ရင်းမှ ခြောက်၊ မျက်စိအောက်တွင်
သက်ပျောက်ကြွေလွင့် ရှာကြပေါ့ ။
ခံတက်, စံပယ် ၊ ရှုမဖွယ်ကို
ရင်ဝယ်လှိုက်နွေး ၊ ခံစားတွေးရင်း
အေးအရိပ်ကောင်း ၊ နားခိုအောင်းက
ပေါင်းသတ္တဝါ ၊ အားပြည့်လာ၏
ပမာဆင်ဆင်၊ လောင်းရိပ်ဉာဉ်ကား
ကြင်မည့်အလား ၊ အစဉ်ဖိထား၍
အားအင်လည်းခန်း၊ ဝိညာဉ်ကျွမ်းသို့ ။
လူ့လမ်းလူ့ရွာ ၊ လည်ကြရာလည်း
ကြင်နာလျှမ်းပြည့် ၊ အရိပ်တွေ့သို့
ကောက်ကွေ့မဆိတ် ၊ လောင်းအရိပ်ကို
ခြမ်းစိတ်ခွဲဖြာ ၊ သိကောင်းစရာသည်
လောကထဲမှာ များလှစွာ ၊
အရိပ်နှစ်ရိပ် သင်ခန်းစာ ။

Title: ပုဂံလမ်းကပန်းရောင်စုံ
By: မြေလတ်မင်းလွင်
ပုဂံကွယ့် ပုဂံ
နံရံမှာ ပန်းချီဆေး ။
ကနုတ်ဖော် ရုပ်ကြွများက
အဟုတ်မော် သရုပ်ပြကြွားလို့
အားပြည့်ချိုတေး ။
ပုဂံကွယ့် ပုဂံ
တိမ်ယံကို ဆွတ်ခူး ။
တိမ်ဂဠုန် တိမ်နဂါးနဲ့
တိမ်ကျားပျို တိမ်ခြင်္သေ့သို့
ဓလေ့မွေ ရိုးရာပန်းတို့
မွှေးမပြေ(ပြယ်) တိုးစွာလန်း
လျှမ်းပကွန့်မြူး ။
ပုဂံကွယ့် ပုဂံ
မြန်မာစာ သမိုင်း ။
ပုရပိုက် ကျောက်ပေစာတို့
နောက်ဆွေညာ ခြေရာရဖို့
ပြည်မြန်မာ ဝေဆာအား
ကြွားဝင့်ရှစ်တိုင်း ။
ပုဂံကွယ့် ပုဂံ
စံတင်ရန် ဂီတ ။
ကြေးကြိုး သားရေတွေနဲ့
ရှေးရိုးအမွေ လေလက်ခုပ်ကိုဖြင့်
တီးမှုတ်ကာ အစုံစုံတို့
ကခုန်ကာ ရောင်စုံဖွင့်
ကျူးရင့်ချိုမြ ။
ပုဂံကွယ့် ပုဂံ
မြန်မာဟု ကျော်ကြား ။
ဗိသုကာ လက်ရာတွေက
ကြည့်ရှုလာ မက်စရာမပြေသမို့
တက်လာနေ ပုံမှီချင့်
ကြွား , ဝင့်ဝင့်ကြွား ။
ပုဂံကွယ့် ပုဂံ
ရှင်အရဟံ အနော်ရထာမင်း ။
အရည်းကြီး သာသနာက
အချည်းနှီး အရာရာမို့
ပယ်ခွာကာ ပရမေဘဂဝါ၏
ဒေသနာ ပြည်ရွာတွက်
ဖြန့်ကြက်ထိန်လင်း ။
ပုဂံကွယ့် ပုဂံ
ဘဝဂ်လျှံ အံ့ချီးမွမ်း ။
နော်ရထာ မင်းကျန်စစ်တို့
မော်စရာ အတွင်းမာန်လှစ်၍
ဖော်သဟာ နည်းစံဖြစ်ဖို့
မျိုးချစ်ပင် ပြုစုပျိုး
မိုးထိခမန်း ။
ပုဂံကွယ့် ပုဂံ
ရန်သူဆို ဗိုလ်မထား ။
သံမှုန့်ကို သူမျို
သံထည်ကို ကိုယ်မှာစွဲလည်း
သူရဲကောင်း နှလုံးမူ၍
အပြုံးထူ ရန်ဖြိုပိုင်း
သမိုင်းထင်ရှား ။
ပုဂံကွယ့် ပုဂံ
ရွှေကျောက်သံ ပေါကြွယ်ဝ ။
ဇရပ်ကျောင်း ပုထိုးစေတီတို့
နတ်အပေါင်း တန်ခိုးစေသည်သို့
ဖြိုးဝေစည် အဆူဆူပေါက်
ဂုဏ်မြောက်ပေစွ ။
ပုဂံကွယ့် ပုဂံ
အတန်တန် ခေတ်ကျော်လည်း ။
ပုဂံမြေ ဖြာသည့်ပန်းတို့
လန်းဆန်းဝေ မွှေးနုမျစ်
ထွန်းသစ်နေဆဲ ။

Title: အလင်းမဲ့ရသ
By: မြေလတ်မင်းလွင်
ကန်အရိပ် သူနားခို
ဖားအရှင်ကို ငါးမျှားချိတ်လျက်
ရမ္မက်ညို လွှမ်းခြုံထား
ငါး, မျှားနေခိုက် ။
သူ့အလှည့်ကြုံပေါ့
ဝဲယာစုံ ညီညာချီ၍
တဝီဝီ မြည်သံပေးကာပ
သူ့သွေးကို စုပ်ရန်ပြင်သည့်
ခြင်ငယ်ပင် သူကြောက်တတ်
တဖတ်ဖတ်ရိုက် ။

Title: ကျေးဇူးကောက်ကြောင်း
By: မြေလတ်မင်းလွင်
တစ်လုပ်စားဖူး၊ သူ့ကျေးဇူးကို
အထူးသိထား ၊ ရှေးစကားသည်
သည်းကြားနစ်ထိ ငြိ ငြိ ငြိ ။
အရိပ်ခိုလျက် ၊ သူ့အခက်ကို
ချိုးဖျက်ညစ်ညမ်း ၊ မာန်ကြော့ကြမ်းဖြင့်
ဟော့ရမ်းမိုက်မူး ၊ ကန်းကျေးဇူးကို
အထူးရှောင်ရှား ၊ တို့ဘိုးဘွားတို့
သင်ကြားနေ့ည ၊ သံချိုမြသည်
ရင်ဝလှိုက်လှဲ စွဲ စွဲ စွဲ ။
သူ့ရေတစ်ခွက် ၊ သောက်မိချက်ကြောင့်
အသက်သခင် ၊ ကျေးဇူးရှင် , ဟု
အစဉ်သိတတ် ၊ ဇာတ်တော်မြတ်ကို
မပြတ်ပြောကြား ၊ ဖ, မိများ၏
စကားသံချို ၊ အားမာန်ပျိုသည်
ငြင်ငြိုစိတ်ဆွေး ဝေး ဝေး ဝေး ။
သည်မြေမှာဖွေး ၊ သည်စကားနှင့်
သည်စားအစာ ၊ သည်လယ်ယာနှင့်
သည်စာသင်ခြေ ၊ သည်အဆွေနှင့်
သည်မြေမှာနေ ၊ သည်အမွေနှင့်
သည်ရေသောက်ချိုး ၊ သည်အမျိုးကြောင့်
ဂုဏ်ဖြိုးမောက်ကြွယ် ၊ ပွဲလယ်ရာတင့်
ကိုယ့်ကျင့်ကောင်းစွာ ၊ ဆင်တတ်လာခဲ့ ။
မြန်မာပြည့်မှူး ၊ ဂုဏ်ကျေးဇူးကား
အထူးငါ့တွက် ၊ တုံ့တင်လျက်မို့
နှစ်သက်ကြည်နူး၊ ပေးဆပ်ကျူးမည်
ကြွမြူးရင်မှာ ပျော် ပျော် ပျော် ။
အလှထူးအစဉ်သာ ဖော် ဖော် ဖော် ။
ဘဝလျှောက်လမ်း မော် မော် မော် ။

Title: ကမ်းစောင့်သူရဲကောင်းများ
By: မြေလတ်မင်းလွင်
လဘဆို ဖော်တစ်စုနဲ့
လမုတို့ ပေါင်းသဟာ ။
ကနစို မဒမ
ဗြူးအလှ ဝေဆာ ။
ရိုင်းပင်းလျက်ပါပဲ
ကိုင်းချင်းယှက် ပင်ခရာ
နွံလူးကာ အလှရောင်တောက် ။
အကြောင်းဟယ့် ဆိုရင်ဖြင့်
သမောင်းသမှဲ့ ပင်ပျိုတွေနဲ့
ကမ်းခြေကို ဒီရေမလွှမ်းရအောင်
ကြိုးပမ်းစောင့်ရှောက် ။

Title: မနောမြေ ပုံရိပ်
By: မြေလတ်မင်းလွင်
ပျို့ချစ်သူငယ်လေ
တစ်မြေခြားလို့
လွမ်းအားကပိုနေ ။
တောင်တန်းမြေမှာ
ညီညာ သွယ်တန်း
ခေတ်မီမီ နည်းသစ်ဆန်းတွေနဲ့
စိမ်းလန်း, စိုပြေ(ပြည်)လာခဲ့ပြီ ။
ကျောက်စိမ်းနှင့် ကျွန်းရွှေဝါ
ရွှန်းဝေဆာ ပျဉ်းပိတောက်တို့
ဝင်းမောက်ထိန်လျှံ ဖြာခဲ့ပြီ ။
မြေပြန့်နှင့် တောင်ပေါ်ရွာ
ဆောင်ဖော်ကာ ပနံသင့်
လမ်းဖုံဖုံ ပန်းစုံပွင့်ပြီမို့
မားမြင့်ငွားစွင့်, တရားသဖြင့် အသိကြွယ်ခဲပြီ ။
တို့ကျေးလက် တောင်ပေါ်မြေမှာ
ရောင်တော်ရွှေ မွေသရီကျူးသည့်
စေတီထူးနှင့် မုခ်ဦးနှင့် ။
တို့ကျေးလက် တောင်ပေါ်မြေမှာ
ရောင်တော်ရွှေ မွေသရီကျူးသည့်
စေတီထူးနှင့် မုခ်ဦးနှင့် ။
တို့ကျေးရွာ အဝင်လမ်း
ရောင်စုံပန်းတွေ ပွင့်ဖြာလန်းဖို့
စာသင်တန်းမြင့် ကျောင်းခန်းနှင့် ။
လန်းဖြာရွှင် အမြတ်ထားဖို့
ကျန်းမာလျှင် လာဘ်တစ်ပါးမို့
ရွာသားတွေ ကျန်းမာရေးအတွက်
ဆေးပေးခန်းနှင့် အလွမ်းသင့် ။
ရန်စ , ရန်ဆူး ကျ, ထန်ကျူးက
အထူးဆင်နွှဲ လက်ချင်းမြဲကြသရှင်
အရေးကြုံတောင်း သက်လုံကောင်း၍
အကြောင်းရှိက ရိုင်းပင်း ကြသရှင် ။
ကျေးရွာစရိုက် မွှေးကာကြိုက်၍
အမိုက်ဆိုးများ ရိုက်ချိုးထားသရှင် ။
အလို မောင်တော်အဆွေ
တောင်ပေါ်မြေ သာသည့်ပန်းကိုဖြင့်
ဆောင်ဖော်နေ လာကြည့်စမ်းပါလှည့်
ငြိမ်းချမ်းလှ ပြည်သူတွေ
စိမ်းလန်းမြ ညီမူဆွေ
သိန်းသန်းမက အလှူတွေနဲ့
သည်ဇမ္ဗူ ကြည်ဖြူလွှမ်းလို့ရယ်
လန်းဆန်းကြိုင်မွှေး ။

Title: နည်းများခြင်း၏ ဆုံမှတ်
By: မြေလတ်မင်းလွင်
သိန်းသန်းကုဋေ ၊ ချစ်မိတ်ဆွေတို့
ရေတွက်မရ ရှိနေကြလည်း
ဘဝ မပြည့်စုံသေးပါ ။
နည်းလွန်းသည်မှာ အမှန်သာ ။
ပန်းတိုင်သို့ လှမ်း ၊ လျှောက်မည့်လမ်းဝယ်
မုန်းခန်းတည်ဆောက် ၊ တစ်ယောက်ထိုလူ
ရှိခဲ့မူလျှင် ၊ ဘဝကျင်၍
ဘဝင်ကျဖွယ် ၊ ဆုံးပျောက်ကွယ်မည်
စိတ်ဝယ်သတိ ရှိကြပါ ။
ပြုံးပန်းချိုတေး မွှေးမြရာ ။
မုန်းခန်း , ညိုဘေး ဝေးပကွာ ။

Title: ကြည်နူးမူကိုယ်စီ
By: မြေလတ်မင်းလွင်
တို့မောမြေ ၊ သာပုံတင့်
လာလင့်ပါ အိုအဆွေ
ဆီးကြိုမယ်လေ ။
တောင်တန်းတို့ မှိုင်းလို့နေ
ပျို့ဝေတဲ့ တောင်ခိုး ။
မြရိုး မြအနွယ်နှင့်
မြရောင်ခြယ် မြတောင်တန်း
အေးချမ်းခိုကိုး ။
တို့မောမြေ တောင်တော်ဦး
လက်ဖက်ခူး သွားကြမယ ်
ပလိုင်းကိုလွယ် ။
စိတ်တိုင်းကျ ခူးကြကွယ်
တေးသွယ်လို့ ပျော်မြူး ။
တစ်ဦး တစ်နိုင်ဆီပေါ့
တစ်ခိုင်စီ လိမ္မော်မြ
စားကြ ကြည်နူး ။
တို့တောင်ယာ ဂေါ်ရခါး
မော်ကြွားဖို့ လိမ္မော်ခြံ
ဝင်းမှည့် ထိန်လျှံ ။
ကြက်သွန်ဖြူ အပင်သန်
ဂေါ်ဖီခြံ ဖွံ့ထွား ။
မြသား စိုလွင်လွင်နှင့်
တောင်တစ်ခွင် လှေကားထစ်
စိုက်စနစ် , ပြန့်ပွား ။
နောင်းဗန်နောင် , မောင်းသံမြနှင့်
မြူးကြွသည့် အိုးစည်ဂုဏ်
ထုံ ဗေဗေ့ ထုံ ။
လှူလိုက်ကြ ပေါင်းကာဆုံ
စုံပါပေ့ ရှင်ပြုများ ။
မိတ်အား သဒ္ဓါရွှင်၍
ပဏာတင် ရှင်လူထု
ကုသိုလ် ဆပွား ။
မြေပြန့်နေ ချစ်ဆွေများနဲ့
တောင်ပေါ်သား မောရှမ်းတွေ
ညီရင်းအစ်ကိုပေ ။
ရေကိုသားမခြားပေ
တို့တစ်တွေ စည်းလုံး ။
နည်းထုံး ပမာမှီ၍
မြန်မာပြည် တိုးတက်ရေး
တွေးဆ ပျော်ပြုံး ။

Title: အစစ်နှင့် အတု
By: မြေလတ်မင်းလွင်
တစ်လုံးရှိစမ်း ၊ တစ်ဝက်ခြမ်း၍
ပေးကမ်းဝေငှ ၊ ရိုင်းပင်းကြသည့်
အလင်္ကာ သူရဲကောင်းများမို့ ။
တစ်ခြမ်းရှိက , တစ်စိတ်မျှလျက်
မဝရှိစေ ၊ မျှအိခြွေသည်
ဂုဏ်ဝေဆင့်ကဲ စာဆိုများ ။
ငါးရံ့ရမူ ၊ အတူတူတဲ့
ငါးခူရငြား ၊ ပိုင်းခွဲခြား၍
သနားသယောင် ၊ အမှားဆောင်လျက်
မာန်ထောင်မာယာ ၊ အချောင်ရှာလျှင်
ဗျာပိုသရုပ်
သကာချိုအုပ်သည့်
စာဆိုမဟုတ်မှန်း သိလိုက်ပြီ ။
သင်ဘာလုပ်ဖို့ ကြံပွေလီ ။

Title: လှသစ်ဝန်းရံ
By: မြေလတ်မင်းလွင်
ဖူးသစ်စည်ဝေ
တို့မြေလော ၊ တို့ပြည်လော ။
ဟုတ်ပါ့ ဆွေရင်း ဆွေရင်း ။
ဟုတ်ပါ့ မိတ်ရင်း မိတ်ရင်း ။
သာချင်းစုံနေ
တို့မြေ ၊ တို့ပြည် ။
မြင့်မြတ်သာကီ
ဘာမထီ
ဇာနည်မျိုးမြန်မာ မျိုးမြန်မာ ။
စာဂီ တန်ခိုးဖြာ တန်ခိုးဖြာ ။
ဇာတိပုည
ဂုဏ်မာန
ပြည့်ဝ မျိုးမြန်မာ မျိုးမြန်မာ ။
အဓိကရ တန်ခိုးဖြာ တန်ခိုးဖြာ ။
ကျူးကျော်ညစ်ပုပ်
နယ်ချဲ့ယုတ်
သုတ်သင် မျိုးမြန်မာ မျိုးမြန်မာ ။
အဟုတ်ပင် တန်ခိုးဖြာ တန်ခိုးဖြာ ။
ကိုယ့်လမ်းကိုယ်ထွင်
ကိုယ်ပိုင်ဉာဉ်
ကိုယ့်ယဉ်ကျေးနဲ့ မျိုးမြန်မာ မျိုးမြန်မာ ။
မချို့အစဉ်မွှေးခဲ့ တန်ခိုးဖြာ တန်ခိုးဖြာ ။
သမိုင်းရွှေခေတ်
နေခြည်လှစ်
အားသစ် မျိုးမြန်မာ မျိုးမြန်မာ ။
ထွားမျစ် တန်ခိုးဖြာ တန်ခိုးဖြာ ။
သွေးစည်းချစ်တေး
ဟစ်သီကြွေး
အရေးခန့် မျိုးမြန်မာ မျိုးမြန်မာ ။
သွေးသန့် တန်ခိုးဖြာ တန်ခိုးဖြာ ။
ပြည်ရွာတစ်ဝန်း
ညီညာထမ်း
စိမ်းလန်းရွှန်းမြ မျိုးမြန်မာ မျိုးမြန်မာ ။
ငြိမ်းချမ်းထွန်းပ တန်ခိုးဖြာ တန်ခိုးဖြာ ။
လှသစ်ဝန်းရံ
နတ်များဖန်
ပုဂံ မျိုးမြန်မာ မျိုးမြန်မာ ။
နဘံ တန်ခိုးဖြာ တန်ခိုးဖြာ ။
လွတ်လပ်ပန်းခင်း
ထိန်းသိမ်းရင်း
အလင်းဖြည့်ကြသည့် မျိုးမြန်မာ မျိုးမြန်မာ ။
အချင်းပြည့်ဝဘီ တန်ခိုးဖြာ တန်ခိုးဖြာ ။
သွေးချင်းစုံစွ
ကာချင်းက
စံပြ မျိုးမြန်မာ မျိုးမြန်မာ ။
အမှန်ပ တန်ခိုးဖြာ တန်ခိုးဖြာ ။
လှစ်နေခြည်
သစ်ရွှေပြည်
ချစ်ဝေစည် ။

Title: ပန်းပျိုးသူ့ဘဝ
By: မြေလတ်မင်းလွင်
ကဗျာမှိုင်း ဝင်သူမို့
စာလှိုင်း စာဈာန်ယာဉ်နှင့်
ကြင်သူကို ရှောင်ခွာသွေလို့
တောင်ပေါ်မြေ အရောက်လှမ်း
ပန်းပျိုးသူ့ဘဝ ။
တောင်ပေါ်ခရီးမှာဖြင့်
မောင်ကြီး အပျော်စွေမို့
ဒေသခံ ဓလေ့ထူးတွေနဲ့
ဖော်ကျူးကာ ဧည့်ဝတ်ကျေတော့
အနွမ်းပြေ အနေပြွမ်း
လန်းဆန်းခဲ့ရ ။

Title: မြင့်မြတ်ဝါဒ
By: မြေလတ်မင်းလွင်
သဗ္ဗညု မြတ်ဇိနော်
တရားတော် ဟောဖော်ကြား။
ဝေနေယျာ ကုဋေကုဋာများစွာနှင့်
ဧကစာ တစ်ယောက်သားသော်လည်း
မခွဲခြားပါ ကရုဏာတူ၍
စင်ဖြူဖြူ ဓမ္မအရောင်ချင်းဖို့
အလင်းငှ, ဝေထား ။
ဆင်, မြင်းနှင့်ကျွဲ, နွားပါ
သတ်ပုတ်ရာ အားသွန်လေ့ ။
တစ်လုတ်စာ ယုန်, ကြောင်အုပ်လည်း
မယုတ်လျော့ပါ သူ့လုပ်အား
လေးစားခြင်္သေ့ ။
ကြီးပွားကြ များဗိုလ်လူ
အလုပ်ဟူ ဂုဏ်ယူကြ ။
နိမ့်မြင့်ကို မခွဲခြားဘဲ
လုပ်အားဆို ချစ်မြတ်နိုး
ဂုဏ်ဖြိုးကြွယ်ဝ ။

Title: တို့မောင်မယ် ရှေ့ခရီး
By: မြေလတ်မင်းလွင်
လောဘတို့ ဘီလူးအသွင်
ပူးဝင်မည့် နယ်ချဲ့ကျား ။
အလစ်မဝင်သာဖို့
အပြစ်ထင်စွာနဲ့
အစဉ်သာ ခြံပြင်စည်း
တားဆီးစိုက်ထား ။
မျိုးမစစ် သွေးခြားလူ
သွေးတူသယောင် သူလှည့်စား ။
တစိမ့်စိမ့် ယောင်အစီးမခံနဲ့
တခြိမ့်ခြိမ့် လောင်မီးလျှံမို့
စောင့်စည်းကာ အစဉ်မညှိုးရအောင်
အတွင်းစည်းရိုးစိုက်ထား ။
အပြင်စည်းရိုး တိုးဝင်လျှင်
မောင်တို့ပင် မောင်းနှင်ထုတ်
အမြစ်ပြုတ် သုတ်သင် ။
အတွင်းစည်းရိုးကိုလ
အတင်းမှီး တိုးပါလို့
အမျိုးဖျက်ဖို့ ရောယှက်လျှင်
မယ်တို့ပင် သတိရှိ ။
မြန်မာ၏စံ
ကမ္ဘာသိရန်
ဇာတိမာန် မျိုးဂုဏ်မောက်ဖို့
စောင့်ရှောက်ပါဘိ ။

Title: သုံးရာသီ အလှ
By: မြေလတ်မင်းလွင်
မိုးဝသန်
ဖြိုးလျှံလို့စွေလည်း ။
ဆည်မြောင်း , ချောင်းတာတမံနဲ့
လယ်အပေါင်း ကောင်းယာမှန်သမို့
မြန်မာ့မြေ ရွှေငွေသီး
ဖြီးခိုင်လျက်ပဲ ။
ဆောင်းသခင်
မောင်းတင်လို့ဝေလည်း ။
ငွေနှင်းမှုန် ဇာလွှာကြားမှ
ပြည်တွင်းဂုဏ် ခါခါကြွားဖို့
စပါး, ကြံ့, ပဲ နှင့် နှမ်းတို့
လျှမ်းပျို့နေဆဲ ။
နွေအဆန်
လေထန်လို့ကြိုလည်း ။
နေအလျဉ် ရွှေစင်ဥတို့
ပြည်တစ်ခွင် ဝေလွင်မှုတွက်
နုပျိုရွှင် နွေစိုက်ခင်းတို့
ဝင်းဖန့်နေဆဲ ။

Title: စကား
By: မြေလတ်မင်းလွင်
နှုတ်လျာ ချိုငြား ၊ သျှိုတစ်ပါး တဲ့
စကားထုံးဟောင်း တည်ရှိခဲ့ ။
နွားမိုက်နွားရမ်း ၊ ရုန်းလိုက်စမ်းဟု
ကြမ်းတမ်းစကား ၊ ကမ်းလှမ်းမှား၍
ပုဏ္ဏား, အသပြာ ၊ ရှုံးရရှာသည်
ဇာတကတွင် အထင်အရှား ။
ဒုဌကုမာရ ၊ မင်းသားလှလည်း
ဒေါသဆူပွက် ၊ ခြောင်းခြောင်းထွက်၍
ခက်ထန်ကျောမာ ၊ ရိုင်းပျစွာကြောင့်
ရွံရှာပြည့်တင်း၊ မစင်တွင်းသို့
ရှောင်ကွင်းဝေးရာ လူများစွာတို့ ။
လက်လေးသစ်လောက် ၊ ခံတွင်းပေါက်ကြောင့်
ချစ်ရောက် , မုန်းကျိုး ၊ နှစ်မျိုး, နှစ်ဝ
ခံစားရမည် ၊ စိတ်မှာတည်လျက်
ပြည်ရွာကောင်းကျိုး ၊ အစဉ်တိုးဖို့
ပြုံးမိုး, ဖြိုင်ဖြိုင် ရွာနိုင်စေ ။
မုန်းမျိုး , ပိုင်ပိုင် ခွာနိုင်စေ ။

Title: တာဝန်ကျေသည့် မိသားစု
By: မြေလတ်မင်းလွင်
မြေအလွှာသည်
ပြည်မြန်မာသား ၊ ဝေဆာကြွားဖို့
အစားလည်းကျွေး ၊ အဝတ်လည်းပေး၍
ရင်သွေးမျက်ရှု ၊ ချစ်သက်စုအား
ကယုကယင် ၊ ချစ်ကြိုးငင်သည်
မိခင်အသွင်၊ ကျေးဇူးရှင်တည့် ။
တောအဝန်းသည်
ကျွန်း, ပိတောက်, ပျဉ်း၊ အင်ကြင်း, သစ်ရာ
ယင်းမာစသည် ၊ မြရောင်ချီ၍
မြန်ပြည်တစ်ခွင် ၊ အလှဆင်ဖို့
ဖခင်အလား ၊ ဝင်ငွေထွားသည်
မြင့်မားဂုဏ်ရည် ၊ မွှေးထုံကြည်တည့် ။
ရေအလျဉ်ကား
ပြည်ခွင်တစ်ဝန်း ၊ သာစေညွှန်း၍
ထွန်းပတွင်ကျယ် ၊ ရောင်းအဝယ်ကို
ယာဉ်ငယ်ယာဉ်ကြီး ၊ သွယ်သွယ်စီးဖို့
သားကြီးပမာ ၊ အားခွန်ဖြာသည်
မြန်မာပြည်၏ ကျေးဇူးရှင် ။
ဪ
ဤမိသားစု ၊ ကြိုးပမ်းမှုကြောင့်
မောမှုလည်းကွာ ၊ ဆာမှုလည်းပြေ
နေမှုည်းမောက် ၊ ကြောက်မှုလည်းကင်း
လက်ချင်းယှက်ညီ ၊ ရှေ့သို့ချီသည်
ပြည်သူတစ်ဝန်း အေးချမ်းတကား ။

Title: ပန်ဆုခြွေ ပျိုမေပြည့်ပြီရှင့်
By: မြေလတ်မင်းလွင်
တစ်တောငယ်မှ တိုးဝင်
တစ်ခင်ကျော် တစ်လျှိုဆက်ကာပ
တက်တစ်တောင် မဲမှောင်မိုက်သော်လည်း
ဇွဲစိုက်ကာ လူစွန့်စားတို့
စိတ်ထား ကြည်သာပျော်
မော်ကြသည် ရှင့်လေး ။
ကြင်ဖော်ငယ်မှ ကွာဝေး
မဆွေးအား သည်မြောင်ဗွေ၌
သွေးသား ညီနောင်ဆွေ အတွက်
ချည်နှောင်မွှေ ခလုတ်တံသင်းကိုဖြင့်
အပြုတ်ရှင်းကာ ရန်ချေမှုန်းနေသည့်
ပြည့်လက်ရုံးများ ။
စိတ်ထားငယ်မှ ဖြူစင်
လူရှင်ဓလေ့ ၊ ပူပင်တွေ့ကြလျှင်ဖြင့်
ထွေးပွေ့လို့ဖေးကူ
တစ်အူထုံ့ဆင်း၊ သွေးသားရင်းသို့
ရိုင်းပင်းလို့မဝ ၊ အကြင်နာမြတွေနဲ့
ခြယ်သ , ဘယ်မဆုံး ။
ပြုံးပန်းတို့ လက်ဝေ
မက်မပြေ တက်နေထွန်းသလိုပ
ရွှန်းမြတဲ့ကျက်သရေ ၊ ဘဝဂ်တိုင်စွေပေါ့
ရွှေဘိုနွယ်မောင်ကြီးတို့ ၊ သပြေညိုဆောင်ထီးနဲ့
အောင်ခရီး ဖိတ်ဖိတ်ကဲကာပ
အောင်ပွဲ ကုဋေကုဋာတို့
ဆောင်မြဲ အရှည်သာတော့
ပျိုမေမှာ ရိုညွတ်တွားကာပ
မြတ်ဘုရားထံ ပန်း, ဆီမီး, ရေနဲ့
ဆွမ်းသစ်သီးပါမကျန် ကပ်ကာလှူ၍
အောင်ဆုယူ ပန်ရကျိုးတွေဖြင့်
ပြည့်ဖြိုးလာ ချိုသကာလူးသည့်နှယ်
ကြည်နူးလှလေ ။

Title: လှေကားထစ်များ
By: မြေလတ်မင်းလွင်
အတောမသတ်ပါဟု
တောအထပ်ထပ် လျှိမြောင်ဗွေ ။
တောင်စဉ်ခွေ ခုနစ်ထပ်
ရစ်ပတ်ပါစေ ။
မရှောင်မငြီး မခွာပါဟု
အောင်ခရီး သာစေဖို့
တောင်ကြီးမို့မို့ ဖဝါးအောက်နေ
အားမြှောက်ပေ အိုလူသား ။
ရိုးသာမှု အရင်းတည်
တည်ကြည်မှု ရှေ့သွား
စွမ်းအားကိုမြှင့်တင်လျက်
မိုးမြင့်ပင် ကြယ်ဆွတ်ခူး
ကျူးဘိလုပ်အား ။

Title: ပန်းပျိုးလက်
By: မြေလတ်မင်းလွင်
အလှတွင် အယဉ်ဆင့်ကူ
ရောင်စုံပန်းများ , ထွန်းကားစေသည့်သူ ။
မနောကကြည်ကြည် လူရည်ကသန့်သန့်
စိမ်းမြလုံချည် ဖြူအင်္ကျီနှင့်
ထည်ထည်ခံ့ခံ့ ယှဉ်လှတယ် ။
တည်တည်တံ့တံ့ ကြင်မဝ,တယ် ။
အနစ်နာ , ဝါသနာ, စေတနာထား၍
ပြည်ရွာကို ဝေဆာကြွားဖို့
အမြုတေပမာ ပညာအားနဲ့
သားနှင့်သမီးများ ထွေးပိုက်တယ် ။
ငွားစွင့်ကြီးထွား မွှေးစရိုက်ကြွယ် ။
ဆရာမ , စာသင် ဆရာရှင်စာပြလျက်
ကမ္ဘာတွင် မြန်မာကွလို့
အာဂမောင် ကျောင်းသူသားတို့
စာဂထောင် ကောင်းမှုကြွားဖို့
မြင့်မားစိတ်ဓာတ် အထင်ကရကွယ်
ဝင့်ကြွားဖိတ်လှပ် အစဉ်လှတယ် ။
အမျိုးသားရေး နိုးကြားသွေးတို့
တဖွေးဖွေးဖြူ တလူလူလွင့်
တဝင့်ဝင့်ကြွား မြင့်မြင့်မားဖို့
ဆင့်ပွားသွန်သင် ဆုံးမတယ် ။
အကျင့်တရားမွန်လျှင် ပြုံးအလှထယ် (ထည်)။
အမုန်းကိုခြွေ အပြုံးစေ၍
စောင့်လေနွယ်မျိုး လူ့တန်ဖိုးမို့
ရိုးရိုးသာကျင့် မြင့်မြင့်သာကြံ
မှန်သည်သာပြော မြတ်မနောဖြင့်
လောကအလှ ဆင်ကြကွယ် ။
ဒေါသမခ သင်ပြတယ် ။
အလိုလေ့အိုင်
ချိုမွေ့ တလှိုင်လှိုင်နဲ့
မွှေးကြိုင်ကြိုင် ဆရာ့ဂုဏ်ပန်းတွေက
မဆွေးနိုင် မြန်မာ့ဘုံလန်းစေဖို့
နန်းမြင့်ဗွေ မကိုဋ်ထူးကိုဖြင့်
လှမ်းလင့်ခြွေ အကြိုက်ခူးပါကြ
ကြည်နူးစွာ ပန်ကာဆင်၍
ဂန္ထဝင် စံတင်သွေးတွေမို့
မွှေးလှတယ်လေး ။

Title: လောကအလှ ဆင်သူများ
By: မြေလတ်မင်းလွင်
ရွှေအဆင်းပေပ
နေမင်း၏ အလင်းရောင် ။
ခွင်းအမှောင် ရွှေရည်ဖျန်း
လန်းဆန်းလူ့ဘောင် ။
လမင်း၏ ငွေဇာရောင်
ပြည်ရွာဆောင်အေးမြ ။
စံပယ်ဖွေးပမာ
ကြယ်ကလေး ငွေတာရာတို့
စေတနာ ထက်သန်လှစွာဖြင့်
ကြေအညာ သက်နှံ နှမတွေအတွက်
ရက်မချန် စိန်ရောင်ပြေးလို့ရယ်
ဖွေးဥဖြူလွ ။
အရောင်ဖြာ ရှင်နေမင်းနှင့်
ပဝင်းသည့် လစန္ဒာ
မိဘတူစွာ ။
သားသမီးတို့ ပွားစီးရာ
တရားမှီးကာ ညွှန်ပြ ။
တို့များ ကြယ်ပမာတူလို့
စေတနာဖြူ နေနှင့်လကို
ဝန်းလို့ရံခ ။

Title: ပေါင်းနုတ်ပြိုင်ပွဲ
By: မြေလတ်မင်းလွင်
စည်းခေါင်းဆို ဦးညိုတုတ်က
တံပိုးမှုတ် တကျော်ကျော်
နေထွက်ချိန် ပေါင်းနုတ်သွားဖို့
ထမင်းသုပ် ကိုယ်စီသယ်၍
ချိုကြည်သွယ် ပါးကွက်ကျားနဲ့
ရွာဖျားမှာ စည်းသားထု
ပေါင်းစုပျော်ပျော် ။
တံပိုးမှုတ် အချက်ပေးသံရယ်
ထက်နဘံ ကြားပြီထင့်
မိပြားနှင့် မိထွားရွှေ
လာကြအေ ရွာမြောက်ပိုင်းက
ရှင်ဝိုင်းကြည် မိရီမြနှင့်
စောခတို့ ပါအောင်ခေါ
သွားကြစို့တော် ။
ပဲ, ပြောင်း , ဝါ, နှမ်းလျင်ဖျက်တဲ့
ပေါင်းမြက်တွေ မကျန်ရစ်အောင်
နုတ်ပစ်ကြ တို့စည်းသား
တစ်ယောက်ကြား တစ်ယောက်လက်
ဆက်မိအောင် ငန်းကိုစပ်၍
ပေါင်းကပ်ပါ မကျန်ရအောင်
နုတ်ကြဟေ့ ဖော်ချင်းများ ။
နေထန်းတစ်ထောက်၊ ချိန်မရောက်မီ
ငန်းပေါက်အောင် ပေါင်းမြက်သင်
'နင်ရို့နဲ့ငါရို့ ၊ ပြိုင်ကြစို့ဟေ့
ငါရို့ကနိုင်လျှင် ၊ မောင်ရို့နား ကိုင်မကွယ့်
မောင်ရို့ကနိုင်လျှင် ၊ သံပြိုင်ကာ လုံမလေးတို့
ရှုံးပြီကွယ့်လေး ရယ်လို့ အော်ဟစ်ကြတော့ ။'
'စိန်ပြီကွယ့် စိန်စိန်
အကြိမ်ကြိမ် တို့နိုင်မြဲမို့
မယ်ရို့ကို လာမစမ်းနဲ့
မပန်းပေါင် ပေါင်းနုတ်ငန်း
ပွဲကြမ်းလို့ စိုင်း' ။
'ငါရို့လည်းခဲအံ
ဇွဲသန်စွာ ပေါင်းမြက်နုတ်
တစ်မဟုတ်ချင်း ငန်းဖောက်ဖို့
အစွမ်းမြောက် တို့လုပ်အား ' တဲ့ ။
နှုတ်ဖျားက တေးငေါ့ဆို
'ဟောဟိုက ပြုံးမေပျိုတို့
ရှုံးမည်ဆို မုန်းချီမဖောက်နဲ့
အံ့လောက်တဲ့ တို့သမိုင်း
မရိုင်း မရိုင်း မရိုင်း ။

Title: လူ့အလှ
By: မြေလတ်မင်းလွင်
သူသေခါမှ ၊ လွမ်းချင်းတ ,၍
အော်ကြဟစ်ကြ ၊ ငိုယိုကြလည်း
ဆွေပြကောင်းရုံ ၊ ဧည့်ခံရုံပေါ့ ။
သူသေခါမှ ၊ ပန်းခြင်းမြဖြင့်
ဝိုင်းကြဝန်းကြ ၊ ဖုံးလွှမ်းကြလည်း
မြေကညောင်းရုံ လေးရုံပေါ့ ။
တကယ်ဆိုလျှင် ၊ သက်ရှင်စဉ်က
ခင်ခင်မင်မင် ၊ သွေးစည်းလျဉ်ဖြင့်
ယှဉ်ယှဉ်တွဲတွဲ ၊ လက်ချင်းမြဲလျက်
ခဲခဲခက်ခက် ၊ ရိုင်းပင်းလက်ဖြင့်
ရက်ရက်ရောရော ၊ ဖြူမနောဖြင့်
ရှောရှောရှူရှူ ၊ ဖေးမကူ၍
တစ်အူထုံ့ဆင်း ၊ နောင်ညီရင်းသို့
စိတ်ချင်းဖလှယ် ၊ သွေးချင်းရှယ်၍
ကြီးငယ်ဖြူမည်း ၊ မခြမ်းခွဲဘဲ
အေးလည်းတူတူ ၊ ပူလည်းမျှမျှ
လောကလူ့ရွာ ၊ ဆုံရောက်လာခိုက်
ကြင်နာလည်ဆွဲ ၊ ပန်ဆင်မြဲသော်
သူလည်းပြုံးပျော် ၊ ကိုယ်လည်းမော်မည်
မတော်လောဘ ပယ်တတ်မှ ။
မလျော်ဒေါသ ဖယ်သတ်ကြ ။
ညီညွတ်ခြင်းသည် လူ့အလှ ။

Title: လွတ်လပ်ပန်းနှင့် ဆင့်ကမ်းဝန်တာ
By: မြေလတ်မင်းလွင်
မွှေးပျံ့လှိုင်ကြူ တလူလူ
မဉ္စူသကနတ် ပန်းသို့နှယ်
စင်ဖြူအလှကွပ် ထမ်းစို့ကွယ် ။
မြန်ပြည်သားမာန် နိုးကြားဟန်
ကြိုးစားတော်လှန် ပန်းမို့ကွယ်
တိုးပွားပျော်လျှံ လန်းလို့ထယ်(ထည်) ။
သင့်မြတ်လျော်ကန် မြော်မြင်ဉာဏ်
ကြံဆ , စွမ်းမချို, သွေးဖြင့်ရှယ်
စံပြပန်းမို့ မွှေးတင့်တယ် ။
တို့များသွေးရင်း ညီညွတ်ခြင်း
ကြည်မွတ်သင်းလို့ လန်းရုံဖြာ
ပြည်အထွတ်ဝင်းပျို့ ပန်းဂုဏ်သာသလေ့ ။
ဘေးမသီရှောင်းဖို့ အမြဲဖေးကာ
စွေးနီမောင်းလို့ ရဲသွေးသာသရှင့် ။
မာန်ဇာတိတို့ နိုးထလှိုင်
မြန်မာကဝိတို့ တန်ခိုးကဖြိုင်သတော့် ။
ပန်းအလှကျူးလို့ အမြဲဖြာဝေ
လမ်းပြမှူးတို့ ဇွဲသာသလေရှင့် ။
ပန်းများမညှိုးဖို့ အမိအဖနှယ်
စွမ်းအားတိုးဖို့ သတိလှသွယ်သရှင့် ။
အို တိုင်းရင်းဆွေအ
ရဂုံဗွေ အတွင်းမှာဖြင့်
ထုံဝေ တသင်းသင်းနှင့်
ဂုဏ်သရေလင်းစေဖို့
အဆင်းလှထွတ်နန်း ၊ ဦးဆောက်ပန်းကို
မနွမ်းမညှိုး စည်ဝေဖြိုးဖို့
ကြိုးစားအားသစ် ထိန်းစို့လေ ။

Title: သကာယောင်
By: မြေလတ်မင်းလွင်
မှိုင်းအပြည့်ခံ ၊ မီးပုံးပျံသည်
တိမ်ယံတိမ်ဖူး၊ တိမ်ညွန့်ခူး၍
တိမ်ဦးတိမ်ဖွန် ၊ တိမ်တံခွန်နှင့်
ပျော်လွန်ဝင့်ကြွား ၊ ဆော့ကစားလည်း ။
မီးစာလည်းငြိမ်း၊ မှိုင်းလည်းသိမ်းစဉ်
ဟိုယိမ်းသည်တိုး ၊ အရုပ်ကြိုးပြတ်
မိုးသားတိမ်ခဲ ၊ သူလမ်းခွဲမှ
ပျံဝဲပျော်စဉ် ၊ အမြဲထင်သည့်
အမြင်လွဲမှား ၊ ရင်လှိုက်စားပြီ
ဝင့်ကြွားခြင်းသည် အနိစ္စ ။
မြင့်မားခြင်းသည် အဆိပ်ကြွ ။
ဆင့်ပွားအသိ ရှာမှီးမှ ။

Title: သပြေနန်းနှင့် ပန်းတေလေ
By: မြေလတ်မင်းလွင်
ခံတပ်မြေ ထီးမိုးထားသလိုပ
ခြံခတ်အနေ စည်းရိုးတားကာဖြင့်
ခရီးအကျိုးများစေဖို့ စိုက်ခဲ့သပြေပင်
ထီးဘိုးဘွားတွေရဲ့ စရိုက်ကွယ့် အရှည်မြင် ။
သာမောဖွယ်ပေမို့
လာရောနွယ် ပန်းဒေစီတွေက
လန်းဝေစည် သပြေရိပ်လောင်းတွေကြောင့်
ညှာညောင်းကာ အပင်ကြုံလှီသတဲ့
ဂုဏ်ဝေစည် သပြေနန်းကိုဖြင့်
ဓားလှမ်းကာ ချိုင်မယ်မကြံနှင့်
တို့နိုင်ငံ မာန်ဇာတိပေမို့
ထွန်းညှိရောင်လွင် ။
ပန်းဒေစီ အလင်းများမိုက်စေဖို့
ကြမ်းလေနီ နှင်းခါးရိုက်လျှင် ဖြင့်
အတွင်းအား စိုက်ကာ သပြေပင်ခံတပ်တွေက
ပြည်နှင်ဒဏ်တပ်ပါလို့ ဒေစီကိုနှင်
လေမသီချင်နဲ့ ပန်းမုဆိုး ။
ကိုယ့်နန်း ကိုယ်ဆင်
ကိုယ့်လမ်း ကိုယ်သာထွင်၍
ကိုယ့်အမြင် ကိုယ့်ယဉ်ကျေးတွေနဲ့
ကိုယ့်အသွေး ကိုယ်သာခြယ်၍
ကိုယ့်နယ်ပယ် ကိုယ့်မြေတစ်ဝန်းမှာဖြင့်
ကိုယ့်ပန်းတွေ အစဉ်ဝေဖို့
ကိုယ့်အမွေ ကိုယ်စောင့်ထိန်းပါလျက်
ညွှတ်တိမ်းလာ ပန်းတေလေတို့
ပန်းအမွေ အခြေမစိုက်ရအောင်
ရိုက်နှက်ဖျက်ချိုး ။

Title: နှစ်ရောင်စပ်
By: မြေလတ်မင်းလွင်
ပါးစပ်ငယ်ဖြင့် ၊ ကိုက်ချီပင့်၍
ဝင့်ထည်မြင့်မား၊ တောင်ပို့များကို
စွမ်းအားပြည့်ဝ ၊ တည်ဆောက်ကြသည့်
ခြ, ကိုပုံတူ ၊ ပမာယူဖို့
လူကြီးသူမ ၊ ဆိုဆုံးမသည့်
လမ်းပြစကား ထင်ရှားခဲ့ ။
သို့သော်ဖြစ်ဆိုး
အိုးအိမ်စသား၊ အသုံးအဆောင်များကို
လှိုက်စား, မွခြေ၊ ပျက်သုဉ်းစေသည့်
နှုတ်ခြေရမ်းကား၊ ဖျက်ရန်ပွားသည့်
မိုက်မှားညစ်ညူး ၊ ခြ, ရန်ဆူးကို
အထူးရှောင်ဖို့ မမေ့သင့် ။

Title: အားသစ်ပျို့ဝေ မင်္ဂလာမြေ
By: မြေလတ်မင်းလွင်
မိုးသားတိမ်ရိပ်၊ ကင်းဆိတ်သည်ချိန်ခါ
ကောင်းကင်ပြာလဲ့ ၊ စာဖွဲ့ မကုန်နိုင်စရာ
လမင်းသော်တာ ၊ ကြတ္တိကာ, အပြိုင်လင်း
ငွေနှင်းလွှာရုံ၊ ပဝါခြုံ
သာပုံကြော့ရှင်း သင်းသည်နှင့်လေး ။
တောမြိုင်ခြေတွင်း ၊ ဖော်ချင်းကျေးငှက်စုံ
မ, ဖို, ခေါ်ထူး၊ ပျော်မြူးတေးသံထုံ
ညရိပ်ကိုလှုံ ၊ ညဉ့်ဂုဏ်ကိုသူမက်
ဇီးကွက်လာဘ်ကောင် ၊ လာဘ်တစ်ထောင်
ခေါ်ယောင်နှုတ်ဆက် သွက်သည်နှင့်လေး ။
တို့လယ်ယာထက် ၊ မြတဘက်ခြုံသည့်နှယ်
လေပြည်ဆော်သွင်း ၊ လှိုင်းချင်းမိတ်ဆက်တယ်
ကောက်သင်းနံ့ကလူနွယ် ၊ ကြည်စယ်ပေါ့ချိုမြ
ဖုံးတုန်း, လုံးတုန်း တန်ဆောင်မုန်း
နတ်ရှုံးပန်းချီမျှ လှသည်နှင့်လေး ။
စေတနာတက်ကြွ ၊ အမျက်ပ , ချိုမြိန်မြိန်
တန်ဆောင်တိုင်မီးထွန်း ၊ ပရွှန်းဗွေဝတိံ
လှူကြဘိဘုံကထိန် ၊ တစ်နှစ်မှာတစ်ကြိမ်တည်း
မသိုးသင်္ကန်း ၊ ရက်လှူဒါန်း
အမျှအတန်းဝေပွဲ နွှဲသည်နှင့်လေး ။
ရပ်ထဲရွာထဲ ၊ အောင်ပွဲကုသိုလ်သာ
ညီညွတ်စည်းလုံး ၊ ရွှင်ပြုံးတူညီညာ
ယဉ်ကျေးပျူငှါ ၊ ရိုးရာဓလေ့ထိန်း
မြန်မာ့မြေတွင် ၊ သဒ္ဓါရွှင်
ရင်တွင်အလှကိန်း ငြိမ်းချမ်းသည်နှင့်လေး ။
သိန်းသန်းမြောက်မြားစွာ
အကြင်နာဝေလို့ ချစ်တော့သည် ။
စိမ်းလန်းတောက်ကြွားဖြာ
မင်္ဂလာမြေမို့သစ်တော့သည် ။

Title: မေတ္တာဣန္ဒြေ
By: မြေလတ်မင်းလွင်
နွေပဝါများ ၊ ခွာချထားလျက်
မိုးသားဖန်နှိုး ၊ မုတ်သုံနိုးကာ
တိုးဝှေ့ထစဉ် ၊ မိုးကငင်၍
မြေပြင်အလုံး ၊ ရေပြင်ဖုံးလျက်
ဝုန်းဝုန်းမြည်သံ ၊ ဝေါဝေါညံလည်း ။
မုတ်သုံရပ်နား ၊ အုပ်ခြုံထားဖို့
နှင်းများအန်ထွေး ၊ ဆောင်းအသွေးကြောင့်
မေးဆတ်ဆတ်ခုန် ၊ ခိုက်ခိုက်တုန်လည်း ။
နေအပြင်းဆူ ၊ နွေမင်းမူ၍
ပူလောင်မျိုဝါး ၊ ကိုလူသားတို့
ချွေးများစီးယို ၊ မျက်နှာညိုလည်း ။
မိုးနှင့်ဆောင်းနွေ ၊ အညောင်းပြေဖို့
သုံးထွေရာသီ ၊ သုံးလီဥတု
တိုက်စားမှုကြောင့်
လူ့အလွှာများ ၊ ပြောင်းရွေ့လျားလည်း
စွမ်းအားမဏ္ဍိုင် ၊ ခိုင်ကျည်နက်လေး
ပျံ့မွှေးဖြူစွာ ၊ အမေ့မေတ္တာသည်
ကမ္ဘာတည်သမျှ မပြောင်းဘူးလေ ။

Title: မြန်မာ့ပုံရိပ်
By: မြေလတ်မင်းလွင်
ထမင်းတစ်လုတ် ၊ ဟင်းတစ်မြှုပ်တွက်
ညစ်ပုပ်နံညှီ၊ ကြံအစည်ဖြင့်
မကြည်မဖြူ ၊ အတ္တမူကြောင့်
သူသည်မြန်မာ မဖြစ်နိုင် ။
တစ်ဆင်အဝတ် ၊ တမင်ညွှတ်လျက်
ထွက်မြက်ဣန္ဒြေ၊ ကျိုးပြတ်ကြွေ၍
ရင်မွှေလိုက်ဆူ ၊ ရအောင်ချူသည်
သူလည်းမြန်မာ မဖြစ်နိုင် ။
ကျောတစ်နေရာ ၊ အမောဖြေသာဖို့
လိမ်ညာကောက်ကျစ ၊ လောဘမြစ်ဝယ်
လက်ပစ်ကူးယူ ၊ အောင်လံထူသော်
သူလည်းမြန်မာ မဖြစ်နိုင် ။
မြန်မာဟူက ၊ စိတ်ဖြူလွဖြင့်
ငါ့မှာဆင်လျှင် ၊ သူလည်းယဉ်စေ
ငါလျှင်စားရ ၊ သူလည်းဝ,စေ
ငါ့အေးအရိပ် ၊ သူချွေးသိပ်စေ
တစ်စိတ်တည်းတည် ၊ တစ်ပြည်တည်းနေ
တစ်မြေတည်းဖွား၊ နောင်ညီများမို့
ချစ်ပျားချိုချို သောက်ကြသည် ။
သစ်အားပိုမို မောက်ကြွထည် ။

Title: သန္တ ပန်းဥယျာဉ်
By: မြေလတ်မင်းလွင်
သူတို့က တစ်ကျွန်းစီနေ
တို့မှာလေ တစ်မြေစီခြား ။
သည့်နှယ် ဟုတ်ပေဘု
တစ်မြေတည်းနေ တစ်ရေတည်းသောက်
တစ်မိုးအောက်မှာဖွား ။
သူ့ဘိုးနှင့် တို့ဘေးတွေ
ဝေးလျှင်မွှေ နီးလျှင်ဖျက်
ရန်ဘက်မဟုတ်ဘဲ ။
မရှိအတူ ရှိအတူနှင့်
အေးအတူ ပူအမျှပါပဲ
အရေးဟူ ဖေးကူမ, လို့
သွေးအတူ မွှေးကြူမြ
ထာဝရလက်တွဲ ။
သည်တောနှင့် သည်လေ
သည်ရေ, မြေ အဓွန့်ရှည်ဖို့ ။
ခုနှစ်ဆက် အမျိုးအဆွေတို့
ထွန်ယက်ဖြိုးဝေဖို့
နွံမသက် တန်ခိုးရှည်ဖို့
တို့တစ်တွေ အားခွန်သစ်
ချစ်မြတ်နိုးစို့ ။

Title: လမ်းနှစ်သွယ်
By: မြေလတ်မင်းလွင်
အမျိုးအနွယ် ၊ ဆိုးကျိုးပယ်လျက်
ကြွယ်ဝတန်ခိုး၊ ဆယ်ဆတိုးဖို့
ကောင်းကျိုးမျှတ ၊ ဆောင်းတိုးလှဖို့
ရှေ့က, ခေါင်းဆောင် ၊ အဖော်ရာ, ထောင်အား
တောင်ကိုကျော်ဖြတ်၊ တောကိုပတ်၍
ပွင့်ချပ်အရာ ၊ ဆင့်ထပ်ကာသည့်
ပွင့်လွှာမှုန်မှ ၊ ဝတ်ရည်မြကို
သယ်ကြညီညီ ၊ အားမာန်ချီလျက်
ပန်းရည်ဘဏ်တိုက် ၊ စွမ်းရည်စိုက်၍
ထိုက်တန်ခမ်းနား ၊ တည်ဆောက်ထားလျက်
ပျားသူငယ်ဖော် ၊ စားသုံးပျော်သည်
မြော်မြင်ကြီးဘိ ပျားတစ်သင်း ။
ပန်းရည်ဘဏ်တိုက် ပွဲဈေးခင်း ။
မွှေးရနံ့သင်း ညီညွှတ်ခြင်း ။
တစ်ကိုယ်ကောင်းဆန် ၊ တိုတောင်းဉာဏ်ဖြင့်
အနံညှီပေါ် ၊ ပျံချီအော်လျက်
အပျော်အပါး ၊ မော်အကြွားဖြင့်
အစားအသောက် ၊ များစွာလောက်တို့
ဖွားပေါက်စေရာ ၊ မှားမှောက်ရှာရင်း
ရောဂါလည်းဝင် ၊ သောကငင်သည်
ယင်၏စရိုက် အမိုက်မှား ။
မြင်သည့်အခိုက် ရင်လှိုက်စား ။
ပျားနှင့်ယင်အား ၊ ပမာထားသော်
ပျား, ဟူသမျှ ၊ ပန်းအလှတွက်
မပျက်စေထုံး ၊ မူနှလုံးဖြင့်
သောက်သုံးဝတ်ရည် ၊ ဘဏ်တိုက်တည်သည်
သာ, စည်, ဝပြော ပျားကမ္ဘာ ။
ယင်, ဟူသည်ကား ၊ တွေ့ရာနားလျက်
ငါစားအမိုက် ၊ အညှီရိုက်၍
နားလည်တိုင်းဥ ၊ လောက်အပေါင်းစုဖြင့်
လူထုအလယ် ၊ ချီပင့်သယ်သည်
နယ်တကာအထိ ထိုးနှက်ထား ။
မဖွယ်မရာသည့် အကျိုးဆက်များ ။
လူရှင်ရောပြွမ်း ၊ လျှောက်ရာလမ်းဝယ်
စွမ်းအားဂုဏ်တင့် ၊ ပျားနှယ်ကျင့်၍
ယင်ကျင့်အလား ၊ ရှောင်ဖယ်ရှားမှ
လောကဥယျာဉ် ၊ အလှစုံယှဉ်မည်
ပျားအသွင်ကျင့်၍ တင့်စေခရီး ။
ယင်အမူဖယ်၍ ကြွယ်စေသတည်း ။

Title: တာဝန်
By: မြေလတ်မင်းလွင်
လူတကာကြည့်
ပျူငှာဘိ
မူရာအပြည့်
ပကတိအတိုင်း
နှိုင်းဆမပို
လိုသည်မရှိ
တိကျစွာညွှန်
ကျွန်ုပ်၏ စံ ။
အမဲ့အပြုံး
အရှုံးအနိုင်
ကိုယ်တိုင်ဖန်တီး
အကျည်းတန် အလှ
ဘဝနိမ့်, မြင့်
အဆင့်ဆင့်ရံ
သင့်တာဝန် ။
ပေါင်းတစ်သိုက်တွေနဲ့
ကောင်းစရိုက် သင်ကျေပွန်
သင့်တာဝန်သင်ထမ်း ။
မကောင်းစရိုက် ပွေချဲ့
ပေါင်း, ဖွဲ့ , မိုက် သင်ကျူးလွန်
နွံလူးလျှင်လည်း သင့်စခန်း ။
သင်ဖြူလျှင် ဖြူဖြူစင်
သင်မည်းလျှင် မိုက်မိုက်မဲ
သဲကွဲအောင် သရုပ်ပြ
ဘဝကို ဖော်ဆောင်ထုတ်
ကျွန်ုပ်, မှန်လုပ်ငန်း ။

Title: တစ်ရောင်တည်း
By: မြေလတ်မင်းလွင်
နောင်တော် အမှားပါလည်း
တောင်ပေါ် သားညီ
ချစ်မပြယ်သည် ။
ညီမောင် အားမရှိလည်း
အားပြည့်ဖို့ရည်
ဖေးမကူညီ ။
သွေးတူကြသည်မို့
ဖွေးဖြူလွထည်ဖို့
ရှေးမူက သန္ဓေတည်
လျှံဝေစည်သည့် ချစ်ရည်များ ။
သူ့ပန်းအပင်
သူ့လမ်းစဉ် သူငင်ပျိုးသလိုပ
ကိုယ့်ပန်းအပင်
ကောင်းကျိုးတွေ ရည်ကာမျှော်လျက်
ဆောင်းမိုးနွေ ကြည်သာပျော်ရအောင်
ပြည်ရွာပေါ် အလှထူးဖို့ရယ်
ကျူးဘိလုပ်အား ။

Title: အိမ်ရှင့် သဘောထား
By: မြေလတ်မင်းလွင်
စကားချို သကာမြနဲ့
အမှားဆို ခဝါချသတဲ့
အစက ရွှေဧည့်သည် ။
နေ့ ရက်ကြာ
သရေလက်ဖြာ ကတိရိပ်ကောင်းကိုလ
ချေဖျက်လာ ဧည့်စိတ်ပြောင်းပါပေါ့
အကြောင်းမလျော် အဝင်အထွက်တွေနဲ့
စွက်ဖက်လေပြီ ။
ပက်စက်စွာ ဉာဏ်နီနက်တွေနဲ့
ရက်ဆက်ကာ ကြံစည်ဖက်သော်ကြောင့်
နံညှီတက်ပါပေါ့ ညိုလဲ့ရီ
ကိုဧည့်သည်ရဲ့ စရိုက်ပျက်များ
အလိုမရှိပြီကွယ့် မိုက်အမျက်မှား ။
အကြွားရယ်ပို
အသားလို အရိုးတွေမတောင်းပါနဲ့
မျိုးဆွေကောင်းမြန်မာ စံနမူက
သူဖြူလျှင် ကိုယ်မမည်းပါဘု
သူကဲလျှင် ကိုယ်မာန်ပို၍
ရန်ကိုမြင် အကုန်ခွင်းတတ်တယ်
ရှင်းရှင်း မှတ်ထား ။

Title: စာနာခြင်းရသ
By: မြေလတ်မင်းလွင်
ကိုယ့်အပြုံးပေါ်
အပြုံးသစ်တွေ
ဝေနိုင်စေ ။
ကိုယ့်အမုန်းပေါ်
အမုန်းပြစ်တွေ
ခြွေနိုင်စေ ။
ကိုယ့်အရှုံးပေါ်
အရှုံးနစ်တွေ
ဖွေနိုင်စေ ။
ပြုံးပန်းတွေမြဲ
မုန်းခန်းချေခွဲ
ရှုံးလမ်းတွေလွဲ ၊ အောင်လံကဲဖို့
အသည်းလည်းဖြူ ၊ နှလုံးဖြူလျက်
အူဖြူစိတ်ဖြူ ၊ မနောဖြူ၍
သူလည်းချမ်းသာ ၊ ငါလည်းရွှင်ပြုံး
နှလုံးရင်တွင်း ၊ မုန်းမျှင်ကင်းဖို့
ကိုယ်ချင်းစာနာ ၊ ပြုကျင့်ပါလျှင်
အစဉ်သာကောင်းကျိုး ဖြိုးမောက်တကား ။

Title: မန္တလာ ခရီးသည်
By: မြေလတ်မင်းလွင်
ရေပြာ, ဧရာ , ခွေကာကျူးသည့်
ပြည်ရွာအမှူးတည့် မန်းမန္တလာ ။
အမြင်မအို , ယဉ်နဂို , ခင်ပျိုနှမတို့
အစဉ်ချိုမြတဲ့ စကားသံသာ ။
မန်းဟန် , ပန်းပန် , နန်းဆန်လှသမို့
လမ်းမှန်ကျသကွယ့် ရိုးယဉ်စွာ ။
မော်ကွန်းထောက်ဆ ညွှန်းလောက်စွ
ထွန်းတောက်ပ, တဲ့ ဘုရားသာသနာ
အစွန်းမရောက်ကြကွယ့် တရားဖြာသလေ့ ။
ကျုံးမြို့ရိုးနဲ့ နန်းရာမြေ
အပြုံးတို့ဖြိုး၍ လန်းပါသလေရှင့် ။
မန်းတောင်တော်မြ ယဉ်ကျေးအမွေ
လမ်းဆောင်ဖော်ပြ အစဉ်မွှေးမပြေ(ပြယ်) တော့်။
မြန်မာ့ထီးဘုန်း သဒ္ဓါထုတ်ဖြူ ။
"ကမ္ဘာ့အကြီးဆုံး စာအုပ်ထူသလေ့ ။
သူငါအကျုံးတွက် မပြတ်အသုံးဝင်
အလှူတကာမျိုးထက် အမြတ်ဆုံးပင်တဲ့ ။
မာန်တင်းမထောင် သံညှင်းဆောင်
ကြံရင်း, အောင်သမို့ စိတ်ကူးမြဲ
ရန်ကင်းတောင်က နိမိတ်ထူးကဲလေ့ ။
အမှောင်စင်ကြယ်ပ ဗျာမခ, ဝေ
အောင်ပင်လယ်က သာလှပေသမို့ ။
နေညိုကျလို့ ပဝင်းဖြိုင်
မေပျိုနှမတို့ အလှချင်းပြိုင်ရှင့် ။
နောက်အဖော်တစ်သီးနဲ့ အနှံ့လည်ဖူး
ကျောက်တော်ကြီးတကယ့် အံ့ဖွယ်ထူး ။
အဆိုးလွှင့်ခွာချ ဝတိံကျော်စွာ
တန်ခိုးဆင့်ဖြာလှ အိမ်တော်ရာ-တော့် ။
အမျက်ပ, သီလ ထူးကြရာ
သကျသီဟ ဖူးမဝပါရှင့် ။
လူရှင်အများ အပူပင်ရှား
ဇမ္ဗူထင်ရှားသည့် မုနိရှင်
ဖြူစင်တရားဖြည့် အတုမရှိသခင်လေ့ ။
အလို
တိမ်ညို တိမ်ပန်း
တိန်မကန်းတွေက
ယှက်သန်းကာ လေးပြင်အထက်မှာဖြင့်
ဆေးမင်စွက်ကာ တိမ်ရောင်စုံတို့
တိမ်ဂဠုန် တိမ်နဂါးတွေနဲ့
တိမ်ကျား တိမ်သီဟာတို့
ဝတိံဆီမှာ အစွမ်းကုန်မြူးကြတယ်
အထူးလှသည်တည့်လေး ။

Title: မြန်မာတို့၏ အတ္ထုပ္ပတ်
By: မြေလတ်မင်းလွင်
ကိုယ်ချစ်တဲ့ မြန်မာပြည်
ကိုယ့်အမေ ကိုယ့်ကိုဖွား ။
ကိုယ့်မှာလေ မော်မဆုံး
ပြုံး, ဝင့်ဝင့်ကြွား ။
ဘ, ဘိုး, ဘေး , ဘီ, ဘင်ပါ
မျိုးမြန်မာ ဘောင်, ဘောများ ။
ကိုယ်လည်းလေ မြန်မာစစ်
ကျူးလှစ် ပျော်ပွား ။
ကိုယ့်နှုတ်သွား ပျူပျူငှာ
ကိုယ့်မြန်မာ ကိုယ့်စကား ။
ကိုယ့်ရိုးရာ ကိုယ့်ဓလေ့
သိမ်မွေ့စောင့်ထား ။
တို့တစ်တွေ မျိုးဂုဏ်မောက်ဖို့
စောင့်ရှောက်ကြ နောင်ညီဆွေ ။
သွေးချင်းတွေ သွေးအရင်းကြီးမို့
ပေါင်းစည်းညီနေ ။
ပြည့်အင်အား တို့ရှာဖွေ
တို့တစ်တွေ လက်ထဲ ။
တို့များ မြန်မာတွေမို့
မြန်မာပြည် တိုးတက်ပွဲ
တွဲလက်ခိုင်မြဲ ။

Title: နှလုံးသားပုံရိပ်
By: မြေလတ်မင်းလွင်
အလိုရှိလျှင် ၊ ချိုမှည့်စင်လျက်
အစဉ်ကျေးဇူး ၊ တင်ပေးထူး၍
ဦးချမလို၊ မြူးစကြိုကာ
အပိုတွေချဲ့ ၊ ကိုယ်နေမဲ့လျက်
တစ်လှည့်တစ်ပြန် ၊ တကယ့်ဟန်သို့
မတန်တစ်ဆ ၊ အသံလှလည်း
လက်ကမပါ သူ့မူရာ။
ရှက်စဗလာ ပြုသူချာ ။
အလိုကင်းက ၊ ငြိုချင်းခ , လျက်
မာနတိမ်တိုက် ၊ ဝတိံဆိုက်မျှ
အလိုက်သင့်နေ ၊ မိုက်ကျင့်ပွေလျက်
အလေနတော ၊ ထွေပပြော၍
အရောအထွေး ၊ သဘောဆွေးဖြင့် ။

Title: ပန်းတို့ကို ပွင့်စေသူများ
By: မြေလတ်မင်းလွင်
မာစေကွယ့် မာစေ ။
ကမ္ဘာမြေ တစ်ခွင်လုံး
ပြုံးမိုးဖြိုင်စွေ ။
မေတ္တာစစ် လှစ်ကာခြွေ
သစ်ဖြာဝေ အင်အား ။
အပြစ်, ဘယာစင်လို့
ချစ်သဒ္ဓါဝင် ရင်ငြိမ်းချမ်း
ပန်းပွင့်စေသား ။
သာစေတဲ့သာစေ ။
ကိုယ်နှင့်သူ စာနာတရား
ဆပွားလှိုင်ဝေ ။
တန်ခိုးထက်ကာပ
တိုးတက်လို့ ခေတ်မီနေ
ချစ်ကြည်စေ ကမ္ဘာသား ။
အမှားဆို, အမှန်ပြင်၍
ဉာဏ်အမြင် ဖလှယ်ကူး
ကြည်နူးစေသား ။
စာခွေဖွဲ့ စာခွေ ။
ခွင်းအမှောင် လင်းရောင်ချင်း
လင်းလင်းထင်စေ ။
တောင်ပေါ်သား မြေပြန့်ဆွေ
အခြေဆန့်နေ နောင်ညီများ ။
အမျိုးအဖျက်တွေက
အမျိုးပျက်အောင် သပ်လျှိုခွဲလည်း
တွဲလက်ညီထား ။

Title: သန့်ရှင်းခြင်း
By: မြေလတ်မင်းလွင်
လေမသန့်သော်
အနံ့ဆိုးဝါး ၊ ရှူမိမှားကြောင့်
အဖျားအနာ၊ ဘေးရောဂါတို့
ကိုယ်မှာ ကျရောက်တတ်သည်မို့ ။
ရေမသန့်သော်
မသန့်သည့်ရေ ၊ သောက်မိချေလျှင်
ထူးထွေရောပြွမ်း ၊ ကာလဝမ်းထိ
ဆိုးသွမ်းနှိပ်စက် တတ်သည်မို့ ။
အစားမသန့်သော်
မသန့်စားစာ၊ စားမိခါလျှင်
ရင်မှာမွှေနှောက် ၊ သေအပျောက်ထိ
ထိုးဖောက်ဖို့ရန် လွယ်သည်မို့ ။
သွေးမသန့်သော်
မသန့်သွေးများ၊ သွင်းမိမှားက
ယားယံအနာ ၊ များရန်ရှာ၍
ခန္ဓာယိမ်းယိုင် ၊ မထိန်းနိုင်ဘဲ
အေအိုင်ဒီအက်(စ်) ၊ သူ့လက်ချက်မှ
ရုန်းထွက်ဖို့ရန် ခက်သည်မို့ ။
လက်မသန့်သော်
မသန့်သည့်လက် ၊ အနံ့အသက်နှင့်
ယှက်တင်ထွေးရော ၊ စားမိသောကြောင့်
အတောမသတ် ၊ လျှောမရပ်ဘဲ
အရပ်ကူပါ ၊ လူဝိုင်းပါ ဟု
ကြီးစွာဒုက္ခ ရမည်မို့ ။
အနာရှိက ၊ ဆေးသိရဘို့
ဘဝသာရေး ၊ အစဉ်တွေး၍
သွေး,လေ ရေများ ၊ လူ့အစားကို
ထူးခြားသန့်အောင် ၊ လုပ်စွမ်းဆောင်လျှင်
အမှောင်ကင်း၍ လင်းမည်မို့ ။
လူ့သဘာဝ ၊ အခရာကျသည့်
သီလဂုဏ ၊ စာရိတ္တတို့
စားခြ, ခြေယိုင် ၊ မဖြေနိုင်ဘဲ
မဏ္ဍိုင် ဆွေးပုပ် ၊ အသွေးစုပ်၍
ကြမ်းကြုတ်ညစ်ညမ်း ၊ စိတ်ယုတ်လွှမ်းသော်
လူ့လမ်းလူ့ရွာ ၊ နာလန်မထူ
မြူမှုန်သောသော ၊ ပူပုံတောဝယ်
ရောဂါဆိုးကျ ၊ ဘေးဆိုးခ , ထက်
ဆတက်ထောင်သောင်း ၊ ကြောက်ဖွယ်ကောင်းပေါ့
ပေါင်းသဟာနွယ် ၊ ဆိုးစိတ်ပယ်၍
ကြင်ဖွယ်စိတ်လှ ၊ ပွားစည်းကြရင်း
ကမ္ဘာ့မြေခွင် ၊ အလှဆင်သော်
လူရှင်သာဓု ခေါ် ခေါ် ခေါ် ။
အပူစင်ကမ္ဘာထု ပျော် ပျော် ပျော် ။

Title: ပန်းနုပျိုပျို
By: မြေလတ်မင်းလွင်
စိမ်းဖန့်ဖန့် မြရောင်လွင်
သစ်ပင်ရွက်အလှ ။
နွေခလျှင် ရွှေအိုစွက်
ကြွေသက်ခဲ့ရ ။
မွှေးပျံ့ပျံ့ ရနံ့စွေ
ဂုဏ်ဝေသည့် မြတ်ပန်း ။
နွမ်းရင့်ရော် မြေပျော်လျက်
ကျေပျက် ပျောက်ခန်း ။
လူ့ဘဝ နုမျစ်နယ်
ရှူချစ်ဖွယ် အရွယ်ထု ။
ဖြိုခွင်း, ဇရာမျိုတော့
ပမာဆို သစ်ခြောက်ကိုင်း
ပြိုင်းပြိုင်း အရိုးစု ။
ရန်မျိုး မခ, ပါတဲ့
လျှံတိုးလှ ပတ်ရစ်ကာ
မြတ်မေတ္တာတရား ။
နွေ, မိုး, ဆောင်းအသွင်တို့
မောင်းတင်ကာ ခိုက်ရန်ပြုလည်း
ပြောင်းညင်သာ မိုက်မာန်မတုဘဲ
အမြဲ နုပျိုတကား ။

Title: ရင်တွင်းလှိုင်း
By: မြေလတ်မင်းလွင်
အမိမြေသည် ၊ ဉာဏ်နီဉာဏ်နက်
လှည့်ကွက်ဆင်ထား ၊ နယ်ချဲ့ကျား၏
ဖဝါးခြေအောက် ၊ ကျွန်သပေါက်သို့
အောက်ကျနောက်ကျ ၊ ရောက်ခဲ့ရကြောင်း
စိတ်မှတွေးထင် နာကျင်ဆဲ ။
အမိရေသည်
ကြံစည်ညစ်ထေး ၊ နံညှီသွေးဖြင့်
ခြေဆေး, မွှေနှောက် ၊ နယ်ချဲ့မျောက်ကြောင့်
နောက်ကျူအမှုန် ၊ သောက်လူစုံတို့
ရင်အုံအပူခ ၊ ပွက်ဒေါသသည်
ယနေ့တွေးလည်း မြေ့ဆွေးခဲ ။
အမိလေသည်
ပွေလီကြော့ကြမ်း ၊ ပရမ်းပတာ
ယုတ်မာကောက်ကျစ် ၊ နယ်ချဲ့ညစ်တို့
စစ်ဆင်စိန်လိုက် ၊ ခွေးရူးမိုက်သို့
အကြိုက်ဟော့ရမ်း ၊ မိုက်သော့သွမ်းကြောင့်
ညစ်ညမ်းလေထု ၊ မွန်းကြပ်မှုသည်
ယခုပြန်မှန်း နွမ်းလျဆဲ ။
ယုတ်မာထိပ်ခေါင် ၊ မှောင်မိုက်ထိပ်တန်း
ဆိုးသွမ်းထိပ်တင်
ရိုင်းညင်ထိပ်ထား၊ မာယာများကြောင်း
ဘိုးဘွားလည်းသိ ၊ ငါတို့သိသို့
ဖမိလည်းမြင် ၊ တို့လည်းမြင်သို့
ရေပြင်မြေကြော ၊ ရိုးမကြောနှင့်
တောင်တောတစ်ခွင် ၊ သိကြားမြင်သည်
ဆိုးဉာဉ်ခြုံထား နယ်ချဲ့ကျား ။
တော်လှန်ချေမှုန်း ထုံးရှေ့သွား ။
ရင်တွင်လှုပ်နိုး နိုးနေတကား ။

Title: လှေသဘင်
By: မြေလတ်မင်းလွင်
ခေါ်သလားဟေ့ ဖော်ချင်းရေ့
ဓလေ့ရိုးရာ မြတ်နိုးစွာ
ပြည်ရွာခြိမ့်သဲ လှေပြိုင်ပွဲ
ဆင်နွှဲစို့နော် လက်တွဲခေါ်
ခေါ်တယ်လေ့ ခေါ်တယ်လေ့ ။
ပျော်သလားဟေ့ ဖော်ချင်းရေ့
ကွင်းလုံးပြည့်လျှံ ဩဘာသံ
နတ်ထံကကြား ဂုဏ်ဝင့်ကြွား
စိတ်ထားမြင့်မော် တို့ပျော်ပျော်
ပျော်တယ်လေ့ ပျော်တယ်လေ့ ။
တော်သလားဟေ့ ဖော်ချင်းရေ့
လက်တွေ့ကျကျ စည်းလုံးကြ
နွားမ, အုပ်လိုက် ကျားကိုတိုက်
စိတ်၌စွဲသော် အမြဲတော်
တော်တယ်လေ့ တော်တယ်လေ့ ။
လှော်သလားဟေ့ ဖော်ချင်းရေ့
ရှေးရှေ့ပုံပြင် နားစိမ့်ဝင်
ယုန်ပင်လိပ်ကို ရှုံးပွဲကြို
စိတ်ကိုနှိုးဆော် ဇွဲဖြင့်လှော်
လှော်တယ်လေ့ လှော်တယ်လေ့ ။
ကျော်သလားဟေ့ ဖော်ချင်းရေ့
ဓလေ့ကိုချစ် အမျိုးချစ်
တိုင်းချစ်ပြည်ချစ် လုပ်အားချစ်
အားသစ်လည်းပေါ် ကမ္ဘာကျော်
ကျော်တယ်လေ့ ကျော်တယ်လေ့ ။

Title: ငှက်ကြွား
By: မြေလတ်မင်းလွင်
တိမ်ယံမှာ ဇိမ်ခံကြွားဖို့
တိမ်သားကို ခူးဆွတ်ချူ
လှငှက်ပျိုဖြူ ။
လေရှိန်မကြမ်းပြီမို့
ဗွေ, ဝတိံနန်းမှာဖြင့်
တိမ်ပန်းနှင့် တလူလူ
တိမ်ဖြူနှင့် သူကစား ။
လေအနှောက်မှာဖြင့်
သွေဖောက်ကာ ဟန်မပိုင်၍
မဆန်နိုင် စုန်မရတာကြောင့်
ခုန်ချကာ အောက်ကိုဆင်းသော်လည်း
လေပြင်းကို သူမဖောက်နိုင်လို့
ရောက်တတ်ရာ လေပွေဆောင်၍
နေမချောင် အသေကြပ်ကာမှ
နေရပ်ကို သူပြန်ချင်တော့
ရန်မစင် အသိနှောင်းလို့ရယ်
သောင်းတိုက်လွင့်ပါး ။

Title: လုပ်အားချစ်သူများ
By: မြေလတ်မင်းလွင်
ရွှန်းလဲ့ပြာပြာ ၊ ပင်ဗေဒါပျိုတို့
ခို့တရို့နှင့် ၊ လှိုင်းတို့အနော့တွင်
အသော့နှင်ကာ၊ လျင်လျင်ယိမ်းကကြ
စိမ်းမြမြစို ၊ ပိုကရိုဟန်သွင်
မာန်မတင်ဘဲ ၊ အစဉ်ရိုးသားဘိ
နိုးကြားပြည့်ဝ ၊ ဘဝစံနမူ
အမှန်ယူဖို့ ၊ အလံထူပန်းပန်
အကြမ်းခံလျက် ၊ ကမ်းယံသို့တွန်းပို့
လွန်းမို့မို့တို့၊ နွမ်းလို့ဖြင့်လက်မှိုင်
ချခြင်းပြိုင်ကြလေး ။
တွန်းဖဲ့ကာသာ၊ လျင်စွာဂယက်များ
တက်အားမာန်ဖီ ၊ ဗေဒါပျိုဆီသို့
အချီချီတိုက်ခိုက် ၊ လှိုင်းခေါင်းပတ်ဝိုက်၍
ဒိုက်သရောစွက် ၊ စွမ်းသည့်လက်နက်တို့
သွက်လက်ထွေးလုံး၊ ဗေဒါကိုဖုံးလည်း
အပြုံးကိုယ်စီ ၊ နှလုံးချိုကြည်နှင့်
ကိုယ်စီရှင်သန် ၊ အားရွှေမာန်ပြည့်ဝ
မိဘ, ညီအစ်ကို ၊ ကူညီမလိုဘဲ
ကိုယ့်ကိုယ်အားခိုင် ၊ မှားမယိုင်ပြီမို့
ပဝင်းမြိုင်လှလေး ။
ညွှန်းဖွဲ့စာလွှာ၊ လတာအဖော်လုပ်
ဘဲအုပ်မိတ်ဆွေ၊ စုန်ဆန်ရေတက်သက်
ချက်ကျနှင်ရာ၊ ရေလွှာလှေသင်္ဘော
တဝေါဝေါမြည် ၊ အလီလီတိုက်မြှုပ်
မြုပ်လည်းခဏ ၊ ရုတ်ခနဲထ၍
ဘဝမြှင့်ရန် ၊ အလှပွားသန်ရှင်
ပန်ဆင်ဇွဲသစ် ၊ လုပ်အားချစ်သူမို့
နစ်လေပေါ်လေ ၊ ပျော်လေသစ်လေပေါ့
ချစ်ဆွေအပေါင်း ၊ ကောင်းဓလေ့စွဲကိုင်
လှသင်းကြိုင်မြမွှေး ။

Title: ဝန်းကျင်ချိုမြ
By: မြေလတ်မင်းလွင်
ဤရေရှိ၍
ရေ၏အလျဉ် ၊ ခရီးနှင်ကာ
လိုရာလုပ်ဆောင် ၊ ကြံတိုင်းအောင်ခဲ့ ။
ဤမြေရှိ၍
မြေ၏ရင်ခွင် ၊ ပဲ, နှမ်းလျင်နှင့်
တီထွင်ကြံဆ ၊ စိုက်ပျိုးကြရင်း
ဘဝသာယာ စိုပြည်ခဲ့ ။
ဤလေရှိ၍
သက်ရှိသက်မဲ့ ၊ ချမ်းသာဖွဲ့လျက်
တိုးချဲ့မြော်မြင် ၊ လူ့စွမ်းအင်နှင့်
ဝန်းကျင်ကမ္ဘာ ၊ သွားရေးသာခဲ့ ။
ဤတောရှိ၍
လွမ်းမောဖွယ်ဇာတ် ၊ အမြစ်ဖြတ်၍
ရပ်ရွာနိုင်ငံ ၊ သာအောင်ဖန် , ပြု
ဥတုသုံးလီ မျှတညီခဲ့ ။
ရေ, မြေ, လေ, တော ၊ ဓာတ်သဘောကား
လောကသာယာ ၊ ဖန်ဆင်းလာကြောင်း
ရင်မှာအသိ ၊ ပြည့်အောင်ဖြည့်လျက်
မိမိဝန်းကျင် ၊ အလှဆင်၍
အစဉ်ထာဝရ ၊ ထိန်းသိမ်းကြလျှင်
အလှကမ္ဘာမြေ ဝေမည်တကား ။

Title: ပင်လယ်သူ့ လွမ်းချင်း
By: မြေလတ်မင်းလွင်
အိမ့်တာဝန် ကျေပွန်ထမ်းသည်မို့
နွမ်းဖျော့လို့နေပြီ
အပန်းတော့ဖြင့် ဖြေချင်သည်
တစ်နေဝင် ရေစင်ဘေးမှာဖြင့်
တမေခင် ရွှေရင်လေးစရာပါ့
နက်ဆေး, ထူထူခြယ်၍
ရပ်ရှစ်နယ် ပြိုမည့်မိုးရယ်ကြောင့်
စိုးထိတ်လှ မြပင်လယ်သို့ငေး ။
ပင်လယ်ပိုင်းမှာဖြင့်
လှိုင်းပုခက်ပုတ် ၊ သိုင်းကွက်လှုပ်သို့
ဗျိုင်းငှက်အုပ်များ ၊ တလွှားလွှားပျံသည့်နှယ်
ရေအဆန်, လေအထန်, ရွှေငါးတန်မြူးကြွ
ပိုက်မ , လို့ပင်ဖော် ၊ မယ့်သခင်ပျော်ရော့ထင့်
အရှင့်သားလှိုင်းနဲ့လေ ၊ ဝိုင်းဖွဲ့ခွေ မုန်တိုင်းက
ခြုံသိုင်ကြည်စယ် ၊ ရန်အသွယ်သွယ်တို့
မရွယ်မရှ ကင်းစင်ပ, ၍
မယ့်ဘဝဖော်ကြင် ပျော်ရွှင်စွာ ငါးဖမ်း
မိသားစုဝမ်းရေးမို့
မပန်းမလေး မချမ်းအေးနိုင်ဘု
စခန်းဝေး ပင်လယ်ပြာမှ
ခင်တွယ်တာ လူညိုသစ်ကိုလ
လွမ်းချစ်ပူဆွေး ။

Title: သူ သိပါစေ
By: အလင်းစက်
အတိတ်ရောင်ပျပျလေးပါ
မိုးနှောင်းနှင်းစက်တွေထဲ
တစ်ပတ်ပြီး တစ်ပတ်ရစ်ပတ်
ငါ့မှာအလွမ်းတွေပဲ အလိမ်းလိမ်းပေကျံတယ်
မင်းခယောက်ျား
ကျောခင်းတဲ့မြေက ကြမ်းတမ်းလည်း
တစ်ခါတစ်ခါတော့လည်း တမ်းတခွင့်လေးရှိချင်ကြောင်း
အိပ်မက်ချိုလေး သိပါစေ
ရေသန့်အေးအေးလေးတွေ
လက်သည်းနီရဲရဲလေးတွေ
လက်ရေးလှလှလေးတွေ
သတိတရရှိလှကြောင်း
သဝဏ်လွှာလေး သိပါစေ
အသက်နဲ့ ရင်းရတဲ့တိုက်ပွဲတွေ
ခြေမအောက်မှာ စိုစွတ်နေတဲ့ ချွေးစတွေကြားမှာ
ရင်နင့်အောင် လွမ်းမိနေကြောင်း
ချစ်သူလက်ဖဝါးလေးထဲက
တစ်ရှူးဖြူဖြူလေး သိပါစေ ။

Title: အစိမ်းရောင် မှတ်တိုင်
By: နေပိုင်
စစ်ပွဲတွေနဲ့ ကမ္ဘာကို ကယ်တင်လို့မရဘူး ။
အမှန်တကယ် ငြိမ်းချမ်းပြီလို့ ထင်နေတာကလည်း အပိုပဲ ။
ဒီလိုနဲ့ ကလေးဘယ်နှယောက်ကို အဖမဲ့ ဖြစ်စေခဲ့ပြီးပြီလဲ ။
စစ်ပွဲတွေဟာ တရားမနာဘူး ။
ဒီတော့ကိုယ့်လိုပဲ လူရိုင်းကလေးဖြစ်ရတယ် ။
အသက်ကိုအိမ်မှာထားခွင့်မရှိတာလည်း ဒီစစ်ပဲ ။
ငါတို့အိပ်မက်ကလေးတွေ မိုင်းနဲ့ပါသွားပြီ ။ မျက်ရည်များ ။
ငိုသံတွေနဲ့ပဲ ပန်းတွေပွင့်ရတယ် ။
အချစ်မှာမျက်စိမရှိသလို စစ်မှာလည်း မျက်စိမရှိဘူး မေမေ ။
ဒီည ကျွန်တော့်ခြေထောက်အပြတ်ကလေး အိမ်ပြန်ရောက်ပါ့မလား ။
ဖိနပ်ချွတ်ပြီးမှ မြေပုံပေါ်တက်လည်း အိမ်နဲ့ဝေးတုန်းပဲ ။
အိမ်ရောက်ဖို့ဆိုတာလည်း လမ်းအဝေးကြီးလျှောက်ရဦးမယ် ။
ဘယ်သူသိမလဲ ။
ကျွန်တော်တို့ပုခုံးပေါ်က မှတ်တိုင်လေး အိပ်ရေးပျက်နေတယ်ဆိုတာ ။

Title: နေရစ်ခဲ့တော့ သူငယ်ချင်း
By: နွေမိုး
လေကြမ်းလှိုင်းထန် ၊ လောကဓံနှင့်
လမ်းမှန်ကိုရွေး ၊ ဘဝပေးကာ
အသွေးအသား၊
အများပြည်သူ ၊ ပေးဆပ်လှူသည့်
ထမ်းယူတာဝန် ၊ ရွက်ကျေပွန်ရင်း
စစ်နွံနက်နက်၊ ဝဲဂယက်မှာ
တစ်ခက် ကြွေလွင့်ရပြန်ပြီ ။
စစ်သားကောင်းတို့
အလောင်းမြေခ၊ ပျက်ကြွေရလည်း
ရဲကမသေ၊
သေက ငရဲမလား၊ ဆိုရှိထားသည့်
စကားသစ္စာ၊ ရှိသည့်ရာတိုင်း
ဝန်တာကျေပွန်၊ အားစိတ်သွန်သည့်
ပြည့်မွန်ချစ်စွာ၊ မင်းရှိရာကို
ငါသည်ဦးညွှတ်လိုက်ပါ၏ ။
နယ်ပယ်မသိ၊ ဆုံး မရှိသည့်
တိုင်းပြည်ငြိမ်းရေး ၊ မပြီးသေး၍
မဝေးလှစွာ၊ ရွှေပြည်သာရေး
တောပြာစိမ့်စမ်း၊ အသွင်ဆန်းသည့်
ငြိမ်းချမ်းပျိုမြစ် ၊ နေရာသစ်မှာ
နေရစ်ခဲ့တော့ သူငယ်ချင်း ။

Title: မနေ့က ကျနော်တို့ပခုံးပေါ်မှာ ကြယ်တစ်ပွင့်တိုးတယ်
By: ဇော်
အမှတ်တမဲ့နဲ့
ကျနော်တို့အတွက် ဘူတာတစ်ခု
၇နှစ်အပြီးမှာ
ဆိုက်ရောက်လာတယ်
အိမ်ပြန်ချိန်မသိ
နားချိန်မရှိတဲ့ နေ့ရက်များ
ပြက္ခဒိန် ၇ခုစာ ပြာဖြစ်ခဲ့ကြ
ကြမ်းတမ်းတဲ့ ခရီးလမ်းမှာ
တစ်ကိုယ်တည်း ပျော်မွေ့ခဲ့ကြ
ယုံကြည်ချက်တစ်ခုအတွက်
လူမုန်းများလဲ
အစိမ်းရောင်ကိုပဲ ချစ်တတ်ခဲ့တယ်
ခါးသက်တဲ့ မုန်တိုင်းတွေနဲ့ ကြုံလေတိုင်း
ကျလုလု မျက်ရည်
ရှိုက်သံမဲ့ ငိုကြွေးရခြင်းတွေ
ကျနော်တို့လဲ လူပါပဲ
နှလုံးသားနဲ့ တည်ဆောက်ထားတယ်
အများအတွက် သေနတ်ကိုင်တဲ့လက်
စိတ်အဆာပြေရုံ
ဘယ်တုန်းကမှ လူမသတ်ခဲ့ဘူး
ငါးခုံးမတစ်ကောင်ကြောင့်
တစ်လှေလုံးပုပ်ဆိုသလို
သစ်တစ်ပင်မကောင်းရုံနဲ့
တစ်တောလုံးပြုတ်ရတဲ့အဖြစ်မျိုး
ကျနော်ရင်နာလို့ မဆုံးပါဘူး လောကကြီးရယ်
မတရားဘူးလို့ ဟစ်ကြွေးချင်ပေမယ့်
ဘယ်သူကရော နားထောင်ပေးလို့လဲ
ကျနော်တို့ရဲ့ သွေးတွေ ချွေးတွေ
ဘယ်သူကရော မြင်ပေးလို့လဲ
အများအတွက် ကိုယ့်ကိုယ်ကိုယ်တူးဆွ
အသက်ကို မြေမှာချခဲ့တာတောင်
ဘယ်သူကများ အသိအမှတ်ပြုလဲ
အဲ့ဒီလိုနဲ့
မသိလိုက် မသိဖာသာ
ကျနော်တို့ တစ်ဖြုတ်ဖြုတ်ကြွေကျသွားခဲ့ရတာ
ဖေဖေ မေမေ
မောင်နှမတွေနဲ့ မိသားစုရဲ့ ဟိုးအဝေးမှာ
မိုးဒဏ်လေဒဏ် ဥတုဒဏ်ကြား
ရင်ဘတ်တစ်ခုလုံး အသားမာတက်
နှလုံးသားတွေ ကျွဲပခုံးထခဲ့ရတယ်
ပြောစမ်းပါဦး လောကကြီးရယ်
မြေမှာ ကြွေဆင်းဖို့ သက်သက်တော့
ကျနော်တို့တွေ လင်းလက်မပြခဲ့ဘူး
ပခုံးပေါ်က ကြယ်ဆိုတာ
ကျနော်တို့ သွေးနဲ့ ဖွဲ့စည်းထားတာ
စကားလုံးပေါင်းများစွာ
လက်ညှိုးပေါင်းများစွာ
သူတို့နားမလည်တဲ့ ကျနော်တို့ဆိုတာ
သွေးတစ်စက်နဲ့ ဖြစ်တည်လာတဲ့
ကြယ်တစ်ပွင့်ကိုပဲ ပိုမြတ်နိုးတယ်
ရတယ်
စိန်ခေါ်မှုတွေကြား
မုန်းတီးသူတွေကြားမှာ
ကိုယ့်ကိုယ်ကိုယ် တည်ဆောက်
ယောက်ျားဆိုတာ ဘယ်တော့မှ ဒူးမထောက်ဘူး
ဒီလိုနဲ့
ထိုးနှက်ချက်တွေနဲ့အတူ
အစိမ်းရောင်ကို မုန်းတဲ့လူတွေရှေ့
မနေ့က ကျနော်တို့ပခုံးပေါ်မှာ ကြယ်တစ်ပွင့်တိုးခဲ့ပြီ မေမေ ။

Title: ဂုဏ်ပြုမျက်ရည်လေးသာ ကျလိုက်ပါ
By: ဖိုးသားလေး
အမေသားကို ဆုတောင်းသလို
သားညီအစ်ကို အမေတွေလည်း ဆုတောင်းနေမှာပါ
ငါ့သားတွေအောင်မြင်မှုတွေနဲ့
အသီးပွင့်တွေ ပြည်တော်ကိုသယ်လာနိုင်ကြပါစေ
ငါ့သားလေးတွေခွင့် ပြန်လာရင် ဘာကျွေးရမလဲ
အမေလို သားညီအစ်ကိုတိုင်းရဲ့ အမေပေါင်းများစွာ
တွေးနေမှာပါ
အော်အမေ
သားတို့တွေအမေတွေကို အနီးကပ်စောင့်ရှောက်ခွင့် မရပေမယ့်
ပြည်သူကို အသက်တွေရင်းပီး စောင့်ရှောက်နေတာပါ
အမေရယ်
အသက်တွေရင်းလိုက်တဲ့ သားတို့ညီအစ်ကိုတွေ
အမေတွေရဲ့ မျက်ရည်တွေမြင်ရင်
သားခုခွဲနေရတယ်ဆိုတာ ဘာမှမဟုတ်သေးပါဘူးအမေ
ဒီလိုဖြေလိုက်ရင် သားကိုလွမ်းတဲ့ အမေအလွမ်းတွေ
သက်သာမှာပါ
အမေ သားမောင်တစ်နေ့ ပေးဆပ်ခဲ့ရရင်လည်း
ပြုံးပြုံးလေးနဲ့ မျက်ရည်ကျလိုက်ပါ အမေ
အော်ငါ့သားလို စွန့်လွှတ်သွားတဲ့လူတွေတွက်
ဂုဏ်ပြုမျက်ရည်လေးတွေပါ
အမေသားမပေးဆပ်ရသေးဘူး ဒါပေမဲ့
သားမောင်တို့ စစ်သားတိုင်းလိုချင်တာလည်း ဒါပါဘဲ
လူဘဝဆိုတာ လွယ်လွယ်မရတာ၊
အမေတွေဟာ ကိုယ်မွေးထားတဲ့ သားကို ဘယ်လောက်ချစ်တယ်
သားတို့လဲသိတာပေါ့ အမေ
သားမောင်စစ်သားတို့မှ မစွန့်လွှတ်ရင်လည်း
နိုင်ငံအတွက်ပြည်သူတွက် လွပ်လပ်ရေးဆိုတာ ၊
သာယာငြိမ်းချမ်းဖို့ ဆိုတာ ပြောက်ကွယ်သွားနိုင်တယ်လေ
ဒါကြောင့် စစ်သားတစ်ယောက်ဟာ သူ့တွက်ပြည်သူ မိသားစု ၊
အမေတစ်စုံတစ်ယောက်က မျက်ရည်ကျမယ်ဆို
သူဟာ ပြည်သူ တိုင်းပြည်သာယာဖို့
စွန့်လွှတ်အနစ်နာခံသွားတဲ့ အတွက်
သူ့ခံစားချက်က ဂုဏ်ယူမျက်ရည်ပဲ
ကျစေချင်မှာပဲ အမေ
စွန့်လွှတ်သွားတဲ့ လူတိုင်းမှာကလည်း
ပြည်သူတွက်ဆိုပီး စွန့်လွှတ်ခဲ့တာကို
ဂုဏ်ယူသွားမှာဆိုတာ သားမောင်လိုစစ်သားတွေပဲသိမှာပါ
ဘာလို့လဲဆို
အမေကိုယ်တိုင်လည်း ပြည်သူပဲကိုး
အမေကို အနီးကပ်မစောင့်ရှောက်နိုင်ပေမယ့် တစ်ပြည်လုံးက
အမေအမေပေါင်းများစွာ ပြည်သူတွေရဲ့ ပျော်ရွှင်ရေးတွက်
တိုင်းပြည်သာယာရေး တရားဥပဒေစိုးမိုးရေးတွက်
အသက်ကို မြေဩဇာလို ချကျွေးတာ
သားမောင်တို့လို စစ်သားတွေပါအမေ
ဒီအကြောင်းလေးအမေသိရင် မျက်ရည်ကျမိမယ်ဆိုရင်
ဂုဏ်ပြုမျက်ရည်လေးပဲ ကျလိုက်ပါအမေ
ကျလိုက်ပါအမေ
ကျဆုံးပေးဆပ်သွားတဲ့ သားမောင်ရှင်အမေတွေအတွက်
ခံစားမိရင် ကျလိုက်ပါအမေ
ဂုဏ်ပြုမျက်ရည်လေး
ကျလိုက်ပါ ။

Title: ချစ်သူ့ သားကောင်း
By: ယမုံ
မှိုင်းလုံးရယ်ပြာ
တောင်အာကာပတ်လည်ဝိုင်း
မြူဆိုင်းသည့်ဂနိုင်ရပ်မှ
အဝေးနေ ချစ်သက်ထားထံ
မှန်းလို့ရည်တမ်း ။
ပေဖူးစာလွှာ
လွမ်းကဗျာသီကုံး
လူကြုံတုန်းမှာ ပေးနိုင်ဖို့ရာ
အပြုံးများလည်း ဖွဲ့ထုံးထားရဲ့ ။
သို့ပါသော်ငြား
ရှေ့တန်းသွားသည့်
မောင်တစ်ယောက်မှာ
စာလွှာမပါး လူကြုံရှားမို့
မေ့သွားပြီဟု မထင်မှားလိုက်ပါနှင့်
စစ်ချီသူမှာ လက်ရုံးအားဖြင့်တိုက်ပွဲဆင်လို့
နှလုံးသားက ချစ်သူနားမှ တဖဝါးမခွာ
သစ္စာမြဲစွာ ရှိနေသည်သာ ။

Title: မြို့ပြည၏ အထီးကျန်ငိုရှိုက်သံ
By: ကမ်းလင့်မည့်လက်
မြို့ပြတဲ့အမေ တိုက်တာကြီးတွေမိုးထိမြင့်ပါရဲ့
မေတ္တာတရားတွေကတော့ အဝီစိအောက် ဂျိုးကပ်လောက်တယ်
နံနက်ခင်းကို အုန်းမောင်းခေါက်သံ မကြားရတဲ့အရပ်မှာ
နေဘယ်လိုထွက်တယ်ဆိုတာ တစ်မနက်မှမသိခဲ့ပါဘူး အမေ။
ကောက်ညှင်းပေါင်းနဲ့ ပဲပြုတ်ဆိုတဲ့ အော်သံတွေနဲ့အတူ
နံနက်စာဆိုတာပျောက်
ညနေ ၅နာရီ ၆နာရီလောက်မှ
နေ့လည်စာစာချိန်ဆိုတာ ရောက်ရောက်နေတယ်အမေ
ဖော်ရွေမှုကင်းမဲ့တဲ့ မျက်နှာတွေနဲ့ စက်ရုပ်ဆန်ဆန် လှုပ်ရှားသွားလာနေတဲ့
လူတွေရဲ့အလယ်မှာ အနေကြာလာတော့
ကျွန်တော်ဆိုတဲ့ လူတစ်ယောက်ရဲ့ မျက်နှာမှာအပြုံးတွေ ကွယ်ပျောက်နေတယ်အမေ
ကျောက်သင်ပုန်းကို ကိုယ်တိုင်ဖျက်ပြီး စာသင်နေရတဲ့
တုန်ချိချိ ပရော်ဖက်ဆာရဲ့ လက်ချာမှာ
နားမလည်မှုတွေများစွာနဲ့ ထိုင်နေရင်းငုတ်တုတ်
အချိန်တွေပုတ်လို့ အကျိုးယုတ်ခဲ့တာလည်း မနည်းလှပေါ့
ကျွန်တော်တို့ စားစရာတွေ ပေါပါရဲ့
ဒါပေမယ့် အမေ့လက်ရာလေးတွေကိုပဲ လွမ်းတယ်အမေ
ကျွန်တော်တို့ နေထိုင်ရတာ အဆင့်မြင့်ပါရဲ့
ဒါပေမယ့် အမေ့အိမ်လေးကိုဘဲ အောက်မေ့တယ်အမေ
ကျွန်တော်တို့ အင်တာနက်မှာကြည့်စရာတွေစုံပါရဲ့
ဒါပေမယ့် အမေပြောတဲ့ ပုံပြင်လေးတွေကိုဘဲ သတိရနေတယ်အမေ
အမေ ဒီလိုနဲ့ပဲ
မြို့ပြရဲ့ ခြောက်ကပ်ကပ်
အထီးကျန်ညတွေမှာ
ငိုရှိုက်နေတဲ့ သားတစ်ယောက်
လက်ချိုးရေတွက်
အမေ့ရင်ခါင် ခိုနားခွင့်ရမယ့် ရက်တွေကိုပဲ
မျှော်နေမိတယ် အမေ ။

Title: စစ်သားဟူသည်
By: အမည်မသိ
အဘယ်သူက ၊ မြေကိုကျောခင်း
ဆူးနင်းလမ်းဆီ ၊ ပျော်ရွှင်မည်တည်း
အဘယ်သူက ၊ ဇနီးသားသမီး
မနီးတောတောင် ၊ နေပျော်မည်တည်း
အဘယ်သူက ၊ ဆွဲမိုင်းခွဲမိုင်း
ကျည်မိုးဖြိုင်းရာ၊ ပျော်ရှာမည်တည်း
အဘယ်သူက ၊ နာရီနှစ်ဆယ့်လေး
တာဝန်ပေးရာ ၊ ထမ်းဆောင်မှာတည်း
အဘယ်သူက ၊ မြင့်မားတောတောင်
ကျောပိုးအိပ်ဆောင်လို့ ၊ ချီဖို့မည်တည်း
အဘယ်သူက ၊ ထမင်းမစား
မျှစ်ဆန်ပြုတ်အားနှင့် ၊ ခွန်အားဆင့်မည်တည်း
အဘယ်သူက ၊ တိုင်းပြည်တွင်းပ
ကျူးကျော်ကြမှု ၊ စော်ကားမှုအား
စွန့်စားအသက်လူ ၊ ကြည်ဖြူမည်တည်း ၊
ဇနီးချစ်သား၊ ဝေးကွာခြားနှင့်
တောဆင့်တောင်သွယ် ၊ လွယ်ကာကျောပိုး
မိုးသည်းရေအောက် ၊ ဆူးခင်းလျှောက်လမ်း
မိုင်းခြောက်လှန့်လည်း ၊ နေ့ညမနား
ထမင်းအားမလို ၊ စိတ်ဓါတ်လိုသည်
ထိုသူထိုကား၊
ပြည်ချစ်သားခေါ် တပ်မတော်တည့် ။

Title: အိပ်မက်ကလေးပဲ ဖြစ်မယ်မောင်
By: နေပိုင်
တမလွန်ဆိုတာ မိုးရွာလေ့ရှိသလား မောင် ။
အချိန်တိုတိုလေးမှပဲ မောင့်ရဲ့ဝင်သက်ထွက်သက်ကလေးလည်း တိုသွားတယ်။
ဘယ်လိုဘုရားသခင်မျိုးရဲ့ လက်နဲ့မှ စစ်ပွဲတွေကို သတ်လို့ရမလဲ ။
အိပ်မက်ကလေးလည်းဖြစ်မယ် မောင်။
အိပ်မက်ဆိုတာလည်း အိမ်ထဲမှာပဲရှိလိမ့်မယ် ။
မောင်မမြင်ဖူးတဲ့ သားလေးက မောင့်ကိုလည်း မြင်ဖူးမှာမဟုတ်ဘူး ။
ဒါမင်းဖေဖေလို့ ဓာတ်ပုံကလေးပြမိတဲ့အခါ
ကလေးပြန်ပြောမယ့်စကားတွေက ကျွန်မအတွက် အလျော်အစားလည်း ကြီးနိုင်တယ်မောင် ။
ရန်ကုန်မှာ မိုးရွာတဲ့နေ့က မောင်ကျွန်မဆီပြန်လာတယ် ။
လက်နှစ်ဖက်ပါမလာဘူး ။
မောင်ကျွန်မဆီ ပြန်လာတယ်။
ခြေထောက်နှစ်ဖက် ပါမလာဘူး ။
မောင်ကျွန်မဆီပြန်လာတယ် ။
ဝင်သက်ထွက်သက်ကလေး ပါမလာဘူး ။
ဒါပေမဲ့ မောင်ကျွန်မဆီပြန်လာခဲ့တယ်မောင် ။
ကျွန်မ စစ်ပွဲတွေကို မုန်းပြီး စစ်သားတွေကို ချစ်တယ်မောင် ။
စစ်ပွဲတွေက စစ်သားတွေကို သတ်တယ် ။
ပြီးတော့ မောင့်ကိုသတ်တယ် ။
မမျှော်လင့်တဲ့ကံကြမ္မာက ကျွန်မမျှော်လင့်ချက်ကလေးကို ဝင်တိုက်သွားတယ် ။
မောင်ပြန်လာခဲ့သလိုပဲ ကျွန်မဆီ မောင်ပြန်လာတယ် ။
အိပ်မက်ကလေးပဲဖြစ်မယ် မောင် ။

Title: ဆုတောင်း
By: ဇင်ဝေ
အမောင်စစ်သား ရှေ့တန်းမှာလေ
အောင်မြင်စေကြောင်း ဆုမွန်တောင်းကာ
သပြေခက်နှင့် ရေလှူတာ ။
အန္တရာယ်ကင်းစေ ဘေးရှင်းစေလို့
ဘုရားမှာအဓိဌာန် မေတ္တာပို့ဝေ
တောင်းဆုချွေရင်း
ငါပြုသမျှ ထိုကုသိုလ်ကြောင့်
ချစ်သူအမောင်
ဘေးကင်းချမ်းသာ အန္တရာယ်ကင်းစွာ
တရားသောစစ်ပွဲ အောင်မြင်ကာနှင့်
ပြန်လာမည့် ရက် ငါစောင့်မျှော်လျှက် ။

Title: ထာဝရ ပါရမီဖြည့်ဖက်
By: KP & PK
အမောင်စစ်သား
မေ့ သက်လျာသည်
တိုင်းပြည်အတွက် အသက်ကိုပေးအပ်
ချစ်သူမေ့အတွက် အချိန်တွေအမြဲကြပ်
တာဝန်တွေဦးထိပ်ရွက် ထမ်းဆောင်နေတဲ့
မောင့် အတွက်
ထာဝရ ပါရမီဖြည့်ဖက် ။
အမောင်စစ်သား
မေ့ သက်လျာကို
ချစ်ခင်စုံမက်
နားလည်ခြင်းများပေးအပ်
သစ္စာတရားကို ဦးထိပ်ပန်လျှက်
တစ်သက်မခွဲ
မောင့် အရိပ်အဖြစ်
ထာဝရ ပါရမီဖြည့်ဖက် ။
အမောင်စစ်သား
မေ့ သက်လျာအား
ကျန်းမာစေကြောင်း နေ့စဉ်ဆုတောင်း
တပ်မတော်သားအပေါင်း
ဘေးရန်ကင်းရှင်းစေကြောင်း
မေ အမြဲဆုတောင်း
မောင့် အတွက်
ထာဝရ ပါရမီဖြည့်ဖက် ။

Title: မေမေသို့
By: အလင်းစက်
အချက်ပေးသံတွေကြားတယ်
ဟိုးအနောက်တောင်ကုန်းမှာ တိုက်ပွဲတွေစတော့မယ်ထင်ပါရဲ့
မောင်းတင်သံတချို့တောင် ခပ်သဲ့သဲ့ကြားနေရပြီ မေမေ
ကျည်ဆန်တစ်တောင့်ပဲ ကျန်ကောင်းကျန်မယ်
ရေတစ်ပေါက်ပဲ ကျန်ကောင်းကျန်မယ်
အရိုးတစ်ချောင်းပဲ ကျန်ကောင်းကျန်မယ်
ကျွန်တော့်သွေးတွေကတော့ အင်ပြည့်အားပြည့်ရှိနေတယ် မေမေ
ကျွန်တော့်ရှေ့က သွေးပြန်ကြောတွေရဲ့ အကြောင်း
ကျွန်တော့်လက်ထဲက ခွဲဓားလေးတစ်လက်အကြောင်း
ကျွန်တော့်ကျောပေါ်က မောင်းပြန်ရိုင်ဖယ်လေးအကြောင်း
အခွင့်ရှိသေးရင်တော့ ပြောပြချင်နေသေးတယ် မေမေ
မေမေရပ်နေတဲ့ မြေတစ်လက်မလေးပေါ်မှာ
ကျွန်တော့် လက်ဖဝါးလေးတစ်ဖက်ရှိတယ် မေမေ
မိုင်းကွင်းနဲ့ သတ်ကွင်းတွေထဲမှာ
ဆေးပတ်တီးအိတ်လေးလည်း ဦးဆွေးဆံမြေ့ရဲပါတယ် မေမေ
လှေခွက်ချည်းကျန်တောင်
ကျွန်တော့်တို့ရဲ့ အလံပေါ်မှာအုပ်ကိုင်မယ့်
ကျွန်တော့်တို့ လက်တွေမြဲပါတယ် မေမေ
မောင်းတင်သံတွေထဲ ကျွန်တော်သွားတော့မယ်မေမေ
သားငယ် ရှိခိုးခဲ့ပါတယ် ။

Title: မောင်မရှိသော အိပ်ယာဝင်
By: စာဥမ
ငါတို့တိုင်းပြည်
ငါတို့ပြည်ကို
မည်သူကျူးကျော်ဝင်ရောက်မည်နည်း ။
ငါတို့ကာကွယ်ငါတို့တိုက်ထုတ်
အနိုင်တုတ်နှင့် အောင်ပွဲခံမည်
တို့စစ်သည်။
ဆောင်းတွင်းကာလချမ်းခိုက်ခိုက်တုန်
ဝသာန်မိုးရေ စွတ်စွတ်ဆိုလို့
နေလောင်ဒဏ်ခံ နွေရာသီရယ်
ခံရခက်လှပါဘိ တို့စစ်သည်။
တိုင်းပြည်အတွက်
ဒီအခက်ခဲငါတို့မေ့လျော့
အေးချမ်းပါဘိ တို့စစ်သည် ။
ည အိပ်ယာဝင်
ကျောပိုးအိတ်တလုံးနှင့်
ညာဘက်ရင်အုံအိပ်ကတ်စီမှ
ချစ်သူဓာတ်ပုံ အလွမ်းပြေကြည့်ရင်း
တိုင်းပြည်အတွက် မင်းခစစ်သည်
ငါ၏နှလုံးသား စတေးတည်ကာ
ကာကွယ်ပါမည် တို့စစ်သည်။
အမိရင်ခွင်နွေးထွေးပိုက်တွဘ်
အနွေးဓာတ်နဲ့ဝေးရပါသော်
တိုင်းပြည်အေးချမ်းသာယာစေရေး
အမိအနွေးဓာတ်သား မောင်စစ်သည်
စတေးရပါသည် တို့စစ်သည်။
ငါဟဲ့စစ်သားမင်းခယောက်ျား
ငါတို့ကြွေးကြော် ငါ၏အသက်ငါ၏ခန္ဓာ
ငါ၏နှလုံးသား ငါ၏တိုင်းပြည်အတွက်
စတေးပါသည် တို့စစ်သည် ။
စစ်ခွေးစစ်ခွေးအနှိုင်းခံရ
မင်းခယောက်ျား ငါ၏အသွေးသားတို့
တိုင်းပြည်ကာကွယ် ပြည်တွက်စောင့်ရှောက်
ငါ၏ကာကွယ်မှုကြောင့်
အေးချမ်းပါစေ ပြည်သားတို့
မင်းတို့ခေါ်ဝေါ် စစ်ခွေးဟူသည်
မင်းခယောက်ျားအမောင်စစ်သည်
မင်းတို့အတွက် အသက်ကိုစတေး
အမိရင်ခွင်ကို ပစ်ခွာ ကြင်သူသက်ထား ပါရမီဖြည့်ဘက်လေးကိုပစ်
တောတောင်ထူထပ် မိုင်းထုတွေကြား
ရဲရဲဝံ့ဝံ့ တိုက်ပွဲဝင်လျက်
အို မင်းခယောက်ျား အမောင်စစ်သားတို့
မြင့်မြတ်စိတ်ထားဖြူစင်လှပါဘိ ။
ပါရမီဖြည့်ဘက်ကျွန်မသည်လည်း
အလွမ်းတွေနှင့် တိုင်းပြည်အတွက်
အချစ်တွေကိုစတေး ပါရမီဖြည့်မည်
အမောင်စစ်သည
ချစ်သူအလွမ်းမျက်ရည်စတို့
အမောင်စစ်သည်အောင်ပွဲတွေအတွက်
ဂုဏ်ယူအလွမ်းနှင့် အသက်ဆက်မည်
အမောင်စစ်သည်
ရှေ့တန်းတနေရာမှ ချစ်သူအတွက်
ကျွန်မ၏ဂုဏ်ယူအလွမ်း ။

Title: စစ်သားချစ်သူ
By: ပစ်ပစ်
အစဉ်သာ ကြင်ရပါတဲ့
မေ့သည်းညှာ
ကိုစစ်သားရေ
နေ့ညဉ့်ရက်တွေဆက်လို့
ပင့်သက်ရှည်ကြာ
ကြာ ကြာလှပေါ့ကွယ်
စာမလာ သတင်းစကား
မကြားပါလို့
စစ်ထွက်ရယ်ကဖြင့်ကြာ
ကျန်ရစ်ခဲ့သူ
မေ့ခမျာ
ဪ ကံကြမ္မာ
မမြင်ရချေဘူး
စိတ်နှလုံးမသာယာလို့
မျက်ရည်ပုလဲ
တသွယ်သွယ်ပဲ ကျရှာတယ်လေ
ညမိုးမှောင်
သန်းခေါင်ရောက်လည်း
အိပ်လို့မရ
အစ်ကိုစစ်သားကို
တမ်းတမိပါလို့
မေ့ခမျာ
ငိုရရှာတယ်လေ
ရှင်တော်ဘုရားထံ
အကိုစစ်သား
အန္တာရာယ်အပေါင်း
ဘေးရှင်းစေကြောင်း
ဆုတောင်းရင်းဖြင့်
ပြန်လာမယ့်ရက်
လက်ချိုးရေလျက်
တွေမှိုင်လွမ်းနွဲ့
မျက်ရည်စိုစို
ပြတင်းအိုမှ နေ
အဝေးရွာသို့
မျှော်ပါရစေ ရှင်
စက်ဝန်းရာသီ
တစ်ပတ်လည်ပြီမို့
ဥဩတလှည့်
သဇင်တလှည့်ပြောင်းကာ
ရာသီတွေဟောင်းပါလို့
မေ့မျှော်တဲ့ရက်
ရောက်ရင်ဖြင့်လေ
လှပဖိတ်လက်
ပန်းနုနှုတ်ထက်
အပြုံးခိုလို့
တောင်ပြာဖြူတန်း
ဟို တောလမ်းက
ချီလာလိမ့်မယ့်
စစ်ဖိနပ်သံ
တညံညံကို
ရင်ခုန်ကာကြားယောင်ပါလို့
အောင်သပြေ ပန်းနှင့်
ကြိုပါရစေ ရှင်
ခရီးနာရီ
ခဏလေးသာပဲ
ပြန်လည်တွေ့ချိန်
စစ်သားချစ်သူ မေ
ငိုမိရင်ဖြင့်
မေ့ကို အပြစ်မယူကြေး
မေ့ပါးပြင်ထက်
အနမ်းတစ်ရာပွင့်ပေးပါလို့
အလွမ်းမိုးသည်းခဲ့ရပါတဲ့
စစ်သားချစ်သူ မေ့ကို
အစ်ကိုစစ်သားရင်ခွင်ထဲ
ထွေးပွေ့ကာချော့တော့ကွယ်လေး ။

Title: မောင့်ချစ်သူ
By: ယမုံ
အချိန်တိုင်းမှာ
တထိတ်ထိတ်ခုန်သော ရင်အစုံနှင့်
အန္တရာယ်ကင်းစေကြောင်း ဘုရားမှာ
ဆုတောင်းချွေရင်း စစ်ထွက်သူ ချစ်သူအား
စိုးထိတ် ဗျာပါရ ဝေရသည်
ဘယ်အချိန် အိမ်ပြန်လာလေမလဲ
သတင်းကောင်းတို့ စောင့်စားမျှော်နေ
ဤသည်မှာ စစ်သားချစ်သူ
ပါရမီဖြည့်ဘက်တိုင်း ကြုံဆုံရသည့် ဘဝပါလေ ။
သို့ပေမယ့် မေတစ်ယောက်စိုးကြောက်မနေပါဘူး
တိုင်းပြည်နှင့် လူမျိုးကို အသက်နှင့်ခန္ဓာ
ပုံအပ်ခါပေးလို့ ကာကွယ်စောင့်ရှောက်တဲ့သူရေ
အောင်ပွဲနှင့်အတူ မောင်ပြန်အလာကို
သပြေခက်တွေနှင့် စံပယ်ဖြူ ထုံထုံမွှေးကို
ရင်ဝယ်ပိုက်လို့ ဂုဏ်ယူအပြုံးလေးတွေနဲ့
ရှေ့ဆုံးက ကြိုနေယ့် သူဟာ မေ ။
စစ်သားချစ်သူဖြစ်ရလို့ အနေမခက်ပါဘူး
ရွှေလက်မတွဲခင်တည်းက မောင်သွားရာ
ဖဝါးထပ်လို့ ပါရမီဖြည့်ဘက် ဖြည့်ချင်ခဲ့သူပါ
ဘယ်သူဘာပြောပြော မောင်ဟာစစ်သား မေ့ရဲ့ချစ်သူ
စစ်သားချစ်သူတစ်ယောက် အဖြစ်
အမြဲဂုဏ်ယူလို့ ကျေနပ်နေမည့်သူပါ မောင်ရေ ။

Title: ညီညာသာပေါင်း
By: Haemo Cell
မြစ်ချောင်းပေါကြွယ် တို့မြန်ပြည်ဝယ်
မိုးသက်လေပြင်း ခစားကြွေဆင်း
ပင်လယ်အလား ထင်ယောင်အမှား
ဒဏ်ခတ်ကြမ်းတမ်း ရေပြင်ဖုံးလွှမ်း
ပြိုပျက်ယိုင်လဲ ဒုက္ခယှဉ်တွဲ
ရင်ဝယ်ငိုကျွေး ချိန်ရွယ်မရွေး
တိုင်းဧရာဝယ် သာပေါင်းမြို့နယ် ။
ညီကိုရင်းတို့ သွေးချင်းပေမို့
တဦးဒုက္ခ ကူညီဖေးမ
ဝေမျှခံစား မွန်မြတ်စိတ်ထား
ရုန်းထအရှုံး စားထိုးအပြုံး
ကမ်းလက်လှမ်းမယ် ထောက်ပံ့ကယ်ဆယ်
မြန်ပြည်တဝှမ်း ဝိုင်းဝန်းကြိုးပမ်း
တိုင်းဧရာဝယ် သာပေါင်းမြို့နယ် ။
ဇာနည်စစ်သား ပြည်ချစ်သူမို့
ပြည်သူဒုက္ခ ငါတို့ဒုက္ခ
ပြည်သူမျက်ရည် ငါတို့မျက်ရည်
သက်ပေးကာကွယ် ကယ်ဆယ်ရေးဝယ်
ကုသရောဂါ ထောက်ပံ့ဝမ်းစာ
ကျရာနေရာ တာဝန်ကျေစွာ
တိုင်းဧရာဝယ် သာပေါင်းမြို့နယ် ။
ဝေးရောက်စစ်သည် ပြည်ချစ်ပေမို့
စာနာစိတ်ထာ ဇာနည်စစ်သား
ရသည့်လစာ ဖဲ့ဝေလှူတာ
ကြိုးစားအလှူ ဝေမျှကာယူ
ဆန်ဆီစားဖွယ် အထွေထွေကို
အရောက်လှူမည် ဇာနည်စစ်သည်
တိုင်းဧရာဝယ် သာပေါင်းမြို့နယ် ။
ဇာနည်စစ်သား ကြင်နာပေမို့
ချစ်သူအပူ ကြင်သူ့အပူ
ချစ်ခြင်းအပြည့် ပါရမီဖြည့်
ဝိုင်းဝန်းထမ်းယူ စစ်သည်ချစ်သူ
ထည့်ဝင်လှူဒါန်း မြန်ပြည်တွက်မို့
သွားရောက်လှူမည် ကိုယ်စားစစ်သည်
တိုင်းဧရာဝယ် သာပေါင်းမြို့နယ် ။

Title: ကြယ်တစ်ပွင့်ရဲ့"သွေး"
By: ဇွဲနေ
သူငယ်ချင်းရေ ငါခံစားမှု
တစိတ်တဒေသကို အဆင်သင့်သမျှ
ငါရင်ဖွင့်ပါရစေကွာ
သူငယ်ချင်းရေ မင်းသိတဲ့အတိုင်းဘဲ
ဒို့တွေဘဝ နုနယ်စဉ်
အချိန်ကလေးကစ ပင်ပန်းစွာနဲ့ အားထုတ်
တကုပ်ကုပ်နဲ့ ကြိုးစားလာခဲ့လို့
ခုဆိုရင် ငါတို့အားလုံးဟာ
ရွေကြယ်တစ်ပွင့်နဲ့ လူပုံအလယ်တင့်တင့်တယ်
နေနိုင်နေကြပါပြီကွာ
ငါတို့ရဲ့ နုနယ်တဲ့ နှလုံးသားလေးတွေဟာ
ပေးဆပ်ရမှာကိုသိရက်နဲ့
နိုင်ငံတော်နဲ့ ပြည်သူအကျိုးအတွက်ဆိုပြီး ရည်မျှော်မှန်း
တာဝန်ထမ်းခဲ့တာ အခုဆိုရင် သက္ကရာဇ်တွေ တပတ်လည်
လို့ အသက်နှစ်ဆယ်ပင် ကျော်ခဲ့ကြပီလေ
ဒို့တွေရဲ့ဘဝကို
ပေးဆပ်မယ်လို့ သစ္စာပြုထားကြမှတော့
အသက်ပေး စတေးကြရတယ် ဆိုတာ သာမညပေါ့
ငါတို့တွေ အတူတူ ရွေးချယ်ခဲ့ကြတဲ့ ဒီလမ်း
မျှော်မှန်းခဲ့ကြတဲ့ ဒီအနာဂတ်မှာတော့
သူငယ်ချင်းရေ
နိုင်ငံနဲ့ လူမျိုးအတွက် အသက်ကိုပင် စွန့်လွှတ်ကာ
ကြယ်တစ်ပွင့်ရဲ့"ချွေး"
ကြယ်တစ်ပွင့်ရဲ့ "သွေး"
ရဲရဲနီတယ် ဆိုတာကို မင်းကိုယ်တိုင်
ပြနိုင်ခဲ့ပါပြီကွာ ကြယ်တစ်ပွင့်ထက် ပိုသာတဲ့
မင်းရဲ့အလင်းရောင်တွေဟာ ခုဆိုရင်
မြေခလို့ ကြွေကျခဲ့ရပြီပေါ့
အကြွေစောခဲ့ရတဲ့ ကြယ်တပွင့်
မင်းအတွက် ငါတို့ တပ်မတော်သားတွေ
အစဉ် ဦးခိုက်နေလျှက်ပါကွာ ။

Title: စစ်သည်နှင့်ကြင်သက်
By: ထိပ်ထား
လွမ်းရေးခက်ခက် ဆွေးရခက်သည်
ဒီမောင်စစ်သား ချစ်အားမတူ
ပိုမမူလို့ တွေးကြိုမည့်ရင်
မုန်တိုင်းငယ်ဆင် ရတက်ပွေသည်
သူတည်းတစ်ယောက် သိပါစ ။
ဒီမောင်ရင်ကား လွမ်းရပါသည်
ပြည်ဝန်ထမ်းမို့ ကြင်ပျို့အပါး
နားမနိုင်ပြီ တစ်နယ်ခြားမယ်
ရယ်ရွှင်အပြုံး အစဉ်သုဉ်းလို့
နှလုံးစိတ်မယ် ကြည်မသ ။
စစ်သည်ကြင်သက် ဆွေးရပေမည်
ရွေးချယ်သည့်ကံ မှန်သည်ထင်သမို့
တွန့်လို့မဆုတ် အားမယုတ်လင့်
စစ်သည်ယောက်ျား လွမ်းရပေလဲ
မြဲမြဲဇွဲမာန် တင်းဖန်ထားလျက်
မြန်ပြည့်အကျိုး တိုးထမ်းအံ့ ။

Title: နားလည်နိုင်ပါစေ
By: KP
ချစ်သူရှိနေ ဌာနေဆီသို့
မျှော်ကာတမ်းတ လွမ်းပါသော်လည်း
နေ့တွေ ရက်ဆက် အချိန်ဆက်လို့
ရပ်ဝေးသို့သာ ထွက်နေရသည်
မြင်ပါချင်လှ ချစ်သက်လျှာကို
တွေ့ချင်သော်ငြား စိတ်ထဲမှာထားလျှက်
မောင့်တွင်ရှိနေ တာဝန်တွေကြောင့်
ဝေးနေရပ်မှ စစ်သားဘဝကို
ချစ်သူတစ်ယောက် နားလည်နိုင်ပါစေ ။

Title: ပါရမီဖြည့်ဖက်ဆိုတာ
By: မမစစ်
ချစ်သူဘဝမှာ
သူများချစ်သူတွေလို
ကြည်နူးခွင့်နျင့်
ဆုံတွေ့ခွင့်ဆိုတာ ရခဲလှပါတယ် ။
လိုအပ်ချက်ကွက်လပ်တိုင်းမှာ
ဖြည့်ဆည်းပေးချင်တဲ့ စိတ်လေးရယ်
မောင့်အနားမှာ တွယ်ကပ်လိုတဲ့ အရိပ်လေးရယ်
အမြဲဖြစ်နေချင်မိတာ လွန်တယ်လို့ မဆိုလိုက်ပါနဲ့နော် ။
ကျွန်မအနား မောင်မရှိတဲ့ အချိန်လေးမှာ
သူငယ်ချင်းတွေရဲ့ စူးစမ်းချင်တဲ့စိတ်
လှောင်ပြောင် မေးငေါ့ကြတဲ့ အရိပ်တွေကြားမှာ
ကျွန်မနေသားကျနေခဲ့ပါပြီ မောင် ။
ဘယ်နေရာကို သွားသွား တစ်ယောက်တည်းပါ
သူများချစ်သူတွေကို ငေးမောအားကျရင်း
ငါသည် ပါရမီဖြည့်ဖက်ဖြစ်မယ့် သူပါလားဆိုပြီး
စိတ်ကိုတင်းရင်း ကျေနပ်နေမိခဲ့ပြန်တယ် ။
ဒီလိုနဲ့ ဖူးစာဖက်လို့
စစ်သားတစ်ယောက်ရဲ့ ဇနီးဖြစ်လာပြန်တော့
ပါရမီဖြည့်ဖက်ဆိုတဲ့ စကားလုံးကို
ကျွန်မ ပိုမိုခုံမင်လာခဲ့ရပြန်တယ် ။
ရှေ့တန်းထွက်ဖို့ ပြင်ဆင်ပေးရင်း
အောင်ပွဲနဲ့ အတူပြန်လာဖို့
တတ်သိသမျှ ဘုရားဂုဏ်တော်တွေ ရွတ်ရင်း
နေ့စဉ်ရက်ဆက် ဘုရားရှေ့မှာဝပ်တွားခဲ့ပါတယ် ။
ဘာပဲဖြစ်ဖြစ် ပါရမီဖြည့်ဖက် ဖြစ်ခွင့်ရတာ
ကျွန်မ ဂုဏ်ယူရင်း
မကြာခဏ နှလုံးသားထဲမှ ခေါ်လိုက်မိတာ
ချစ်သူ(မောင့်)ရဲ့ ပါရမီဖြည့်ဖက်တစ်ဦးပါလား ။

Title: ရဲသည့်စစ်သား ၊ စစ်သားရဲဘော်
By: အမည်မသိ
တပ်ထဲရောက်တော့ အသက်နှစ်ဆယ်
လည်လည်ဝယ်ဝယ် မရှိသေးဘူး
မအေးဆေးတဲ့ မိသားစု မှာ
အထောက်အကူရလာမလားလို့
အမေတို့အလုပ်အကျွေးပြုလိုစိတ်နဲ့
တပ်မတော်ရင်ခွင်ထဲ ရောက်ခဲ့ရတာ ။
ကြောက်စရာကောင်းလိုက်တာ ဆိုတဲ့စကား
မှားလေမှန်းသိခဲ့ရတယ်
အလုပ်သာကြိုးစား၊ စည်းကမ်းသာလိုက်နာ
ဂုဏ်ယူစရာ စစ်သားဘဝ မာတိကာ
ကြီးမားတဲ့ အရိပ်အာဝါသ တစ်ခုပေါ့ ၊
တပ်ရင်းမှူးက အဖေဆိုရင်
အရာရှိတွေက ကျွန်တော့ဦးလေး
ဆရာကြီးတွေက အစ်ကိုကြီးတွေပေါ့
အမိုးလုံတဲ့ ဘားတိုက်ရယ် ၊ နွေးစေတဲ့အဝတ်အစားရယ်
မနက်စာ နဲ့ ညစာဆိုတာ မပူရ
ဖျားရင်တောင် တပ်ဆေးခန်းက အဆင်သင့် ၊
ပထမဆုံးရှေ့တန်းထွက်အလာ
မိုင်းတွေဖျာခင်းတဲ့လမ်း
ဒါပေမဲ့ ဘေးကင်းကွာ ခရီးဆုံးကာ ခြေအကုတ်
မိုးတွေက သည်း ၊ တဲလေးက မလုံ့တလုံ
လာလမ်းက ဆိုးတော့ ရိက္ခာကပြတ်ခဲ့တယ် ။
အားလုံးက ဆန်နဲ့ မျှစ်ပြုတ်၊ တပ်ခွဲမှူးကို ထမင်းပွဲ ပြင်အပေး
သူမေးတော့ ဆန်ပြုတ်အကြောင်း သိသွားတဲ့အခါ
ခေါင်းကို ခါ မျက်လုံးတွေနီလို့
ငါလဲဆန်ပြုတ်ပဲ စားမယ်တဲ့၊ ကျနော်ပုခုံးကို ဖက်အပြော
လှိုက်ခနဲ ဖိုသွားတဲ့ရင် ၊ လေးစားလိုက်တာ ဗိုလ်မှူးရယ်လို့
ရင်ထဲမှာ အခါခါရွတ်မိနေခဲ့၊
ဗိုလ်မှူးက သောင်းရင်မြစ်ကို မေးတင်ထားတဲ့
သစ်ပင်အကွယ်လေးကနေ ၊ မျှော်မျှော်ကြည့်တတ်တော့
ရွာက ပညာမနေသာပဲ ၊ ဝါးတွေနဲ့ခုံတန်းလေးရိုက်ပေးခဲ့
သူခုံလေးမှာထိုင်ပြီး စာတွေရေးတာမြင်တော့
ရင်တွေတောင် ခုန်အောင် ဝမ်းသာလိုက်တာ ။
သင်္ကြန်မှာတော့ တပ်မှာပြန်ရှိနေခဲ့တယ်
အရာရှိကတော်တွေလဲ ပြန်လာကြတယ်၊
တပ်တွင်း သင်္ကြန်မဏ္ဍပ်လေးက ပျော်စရာ
ဒီနှစ်မှဗျာ ၊ ပျော်လိုက်တာအရမ်း
ရင်ဗျန်းဗျန်းကွဲအောင် ကလိုက်မိတယ် ၊
ရှေ့တန်းကို သင်္ကြန်ပြီးတာနဲ့ ထွက်ခဲ့ရတယ်
ဗိုလ်မှူးကတော်က ရန်ကုန်အပြန် ၊ ကျနော်တို့က ရှေ့တန်းအထွက်
လမ်းခွဲတနေရာမှာ၊ ထွက်သွားတဲ့ စစ်ကားတွေကို လက်ပြကျန်ခဲ့တဲ့ အမ
မျက်ရည်တွေ ဝဲပြီး အံကိုကြိတ်လို့ ၊ ကျနော်ပါ ငိုချင်သလိုလိုတွေ ဖြစ်လို့ ၊
ပထမတခေါက် ရှေ့တန်းထွက်လာပြီးကတည်းက၊
ကျနော့်စိတ်ဓါတ်တွေ ပိုရဲရင့်လာတယ်
ပိုပြီး မာန်တွေပါလာတယ် ၊ လမ်းတလျှောက်မှာလဲ အရမ်းတက်ကြွလာတယ်
တပ်မှာပဲ တသက်လုံးနေမယ် ၊ ဆရာကြီးတွေ လိုမျိုး ကြိုးစားမယ်ဆိုတဲ့စိတ်က
ကျနော့်ကို အားတွေအပြည့် ဖြစ်စေခဲ့တာ ၊
စခန်းတခု အနား၊ ကျွန်တော့ဗိုလ်မှူး တပ်ပြောင်းပါတော့
သူ့ကို ကန်တော့လိုက်တယ် ၊ ဝမ်းနည်းမိတယ်
ဗိုလ်မှူးနဲ့ နောက်ထပ်တွေ့မှာလဲ ဆုံရပါစေ ပြောတော့
ဗိုလ်မှူးက ပြုံးလို့ ၊ ကျန်တဲ့ သူတွေကတော့ ပြန်ဆုံဖို့လွယ်တာ မှတ်လို့ဆို နောက်လို့ ။
နောက်၂ပတ်လောက် ကြာတော့ နောက်စခန်းတခုကို ပြောင်းရတယ်
မိုးတွေကသည်းတော့ ၊ မိုင်းတော့ ပေါ်ကုန်ပါပြီကွာလို့ လူကြီးတွေ ပြောကြတယ်
စိတ်ထဲမှာ သတိနဲ့ လျှောက်နေရင်းက
တကိုယ်လုံး လေထဲကို မြောက်တက်သွားတယ်
ပြန်အကျကဘေးကခြုံပေါ်ကျတော့ငါမနာပါလား ဆိုပြီး
စစ်သားကြီးစိတ် အပြည့်နဲ့ ကုန်းထလိုက်တယ် ။
ကျနော် ရပ်လို့မရဘူး၊ အောက်ကို ငုံ့ကြည့်လိုက်တော့
ပေါင် တပိုင်းကစပြီး ၂ဖက်လုံး မရှိတော့ဘူး
စိတ်ကိုတင်းထားရက်က ကျနော်မေ့မျောသွားတယ်
တိမ်တွေပေါ်မှာ လွင့်နေလိုက်တာ ရွာက အဖေနဲ့အမေ
ဘားတိုက်က သူငယ်ချင်းတွေ
ဂစ်တာတီးပြီး ပျော်ပျော်နေတတ်တဲ့ ဗိုလ်ကြီးတွေ
အဘ တပ်ရင်းမှူး ကျနော့ကို အရမ်းသံယောဇဉ်ကြီးတဲ့ ဗိုလ်မှူး
အားလုံးဆီကို ကျနော်သွားနိုင်တယ်ဗျ
ပေါ့ပါး လေထဲမှာပျံဝဲ ။
ကျနော်နောက်ဆုံးတော့ မင်္ဂလာဒုံ စစ်ဆေးရုံကြီးကို ရောက်လာတယ်
အမေက တွေ့တော့ငိုတယ်
ကျနော် မငိုဘူးဗျာ ကျနော် ဂုဏ်ယူတယ်
စစ်စတာတွေကတော့ ဒီခလေး အသည်းမာလိုက်တာတဲ့
လမ်းခရီးကြောင့် ရန်ကုန်ရောက်တော့ ၂ဖက်လုံး ပေါင်ရင်းက ဖြတ်လိုက်ရတယ်။
၁လလောက် အကြာမှာ ဗိုလ်မှူးနဲ့ သူ့မိန်းမရောက်လာတယ်
သူကျနော့ ပခုံးကို အဖက်၊ အချိန်အကြာကြီး မျက်ရည်မကျတဲ့ ကျနော်
ခလေးလေး တယောက်လို ရှိုက်ခါ ရှိုက်ခါ ငိုချမိတယ်
ငိုလို့ဝမှ ဗိုလ်မှူးကို မော့ကြည့်တော့ မျက်လုံးတွေ နီပြီး အံကိုကြိတ်လို့
အမကလဲ မျက်ရည်တွေ ကျလို့ ၊
ကျနော်စိတ်ဓါတ်မကျဘူး ၊ ကျနော်မှာ အားအင်တွေရှိတယ်
ကျနော် စွန့်လွှတ်လိုက်ရတဲ့ ခြေထောက်၂ချောင်းက တိုင်းပြည်အတွက်
ခြေပြတ်ဖြစ်နေလို့လဲ မရှက်ဘူး
ခေါင်းတလုံး လက်၂ဖက်ပါးစပ် တပေါက် မျက်လုံး၂လုံး အကောင်းကြီး ရှိသေးတယ်
ဪ နောက်ပြီး အင်မတန် သန်မာတဲ့ အသည်းနှလုံးရှိတယ်လေ ဗျာ
ကျနော်တတ်တဲ့ ဘက်က အကျိုးပြုအုံးမှာပါ
စစ်သားတယောက်ဖြစ်ခဲ့ရတဲ့ ၂နှစ်တာ ကာလကို တသက်လုံး ဂုဏ်ယူနေအုံးမှာဗျ
ကျနော့်အဖေနဲ့ အမေလည်း ဂုဏ်ယူနေမှာ အသေအချာပါပဲ
တပ်မတော်ကြီးကလည်း ဂုဏ်ယူနေမှာ မုချမလွဲပါပဲ ။

Title: ငြိမ်းချမ်းမှု သမုဒ်ပြင်ကျယ်
By: တဂိုး
ငြိမ်းချမ်းမှု သမုဒ်ပြင်ကျယ်
ကိုယ့်ရှေ့မှာ ဖြန့်ကြက်နေတယ်၊
ပဲ့ကိုင်သူရေ..
ကိုယ့်ကို ရေချလှည့်တော့လေ။
သင့်ရဲ့ လက်မောင်းများအတွင်း ပွေ့ယူ
ကိုယ့်ရဲ့ ထာဝရအဖော် ဖြစ်လှည့်ပါ့။
သံသရာ လမ်းမကို
ဓူဝံကြယ်က
ထွန်းညှိပေးပါလိမ့်။ ။
လွတ်မြောက်ခြင်းကို ပေးအပ်နှင်းသူရယ်
သင့်ရဲ့ခွင့်လွှတ်မှု၊ သင့်ရဲ့ကြင်နာသနားမှု
ဒါတွေဟာ ကိုယ့်ကို
ဆုံးစမဲ့ကာလဆီ ခရီးနှင်နေစဉ်
အမြဲထောက်ကူပေးနေလိမ့်။ ။
မရဏပဋိညာဉ်တို့ ပြိုပျက်သွားပါစေ၊
မဟာစကြာဝဠာလည်း ကိုယ့်အားပွေ့ဖက်လာစေ။
ကိုယ့်နှလုံးသားက
အကြောက်အရွံ့ကင်းစွာ သိနေတာက
မဟာအဝိဇ္ဇာတရား။ ။

Title: ရာဟုလိုမရဏမင်း
By: တဂိုး
ရာဟုလိုမရဏမင်းက
အရိပ်များသာ ကျရောက်စေတယ်
ဒါပေမဲ့
ဘဝရဲ့ အမွန်အမြတ် နတ်သုဒ္ဓါကိုတော့
လှိုက်ဖြိုခြင်းငှာ မစွမ်းဆောင်နိုင်
သည်ရုပ်လောကရဲ့ ကျော့ကွင်းမှာမိနေရင်းနဲ့
ဒါဟာ.. ငါ အသေအချာသိတဲ့အရာ။ ။
စကြာဝဠာရဲ့ လျှို့ဝှက်လှိုဏ်များအတွင်းက
ချောင်းမြောင်းနေတဲ့
ဘယ်အနုကြမ်းသမားမှ
မေတ္တာရဲ့ ဆုံးစမဲ့တန်ဖိုးကို
မခိုးယူနိုင်။
ဒါဟာ.. ငါ အသေအချာသိတဲ့အရာ။ ။
အမှန်ကန်ဆုံးလို့ ငါတွေ့ထားတာတွေဟာ
မှားယွင်းမှုတွေကို ဟန်ဆောင်ဖုံးကွယ်ထားတာဖြစ်နေ။
ဘဝရဲ့ သည်သိက္ခာကျမှုကို
စကြာဝဠာရဲ့ ဥပဒေသတွေကလည်း သည်းခံလိမ့်မည်မဟုတ်။
ဒါဟာ.. ငါ အသေအချာသိတဲ့အရာ။ ။
ပြောင်းလဲခြင်းရဲ့
အလျင်မပြတ်တွန်းအားကြောင့်
အရာရာဟာ ရွေ့လျားနေရတယ်။
ဒါဟာ.. အချိန်ရဲ့ နိယာမတရား။
မရဏတရားကတော့
ပြောင်းလဲခြင်းကင်းစွာ
ပေါ်ပေါက်နေတယ်။
ဒါကြောင့်.. သူဟာ
အမှန်အကန် မဟုတ်နိုင်။
ဒါဟာ ငါ အသေအချာသိတဲ့အရာ။ ။
လောကကြီးတည်နေတာကို
သိတဲ့သူဟာ
သူ့ကိုယ်သူလည်း သိနားလည်
အဲသည်တည်ရှိမှုအားလုံးရဲ့
သက်သေတစ်ယောက်အဖြစ်နဲ့ပေါ့။
သူ့ရဲ့ သစ္စာတွေဟာလည်း
အဲသည်အဆုံးစွန် အဇ္ဈတ္တရဲ့
အမှန်တရားအတွင်းမှာပဲ တည်နေတယ်
ဒါဟာ.. ငါ အသေအချာသိတဲ့အရာ။ ။

Title: တေးသီဖို့မေ့နေတဲ့ အိုငှက်ငယ်
By: တဂိုး
အိုငှက်ငယ်..
တေးသီဖို့ ဘာကြောင့်များ ခဏခဏမေ့နေရပါသလဲ
ဘာကြောင့်များ ဆက်မဆိုတော့တာပါလဲ
တေးသံကင်းတဲ့ အရုဏ်ဦးဟာ အချည်းနှီးပါလေ။
ဒါကို.. သင် မသိလေရော့သလား။ ။
မြစိမ်းပင်တွေပေါ်မှာ
အရုဏ်ရဲ့ ပထမဆုံးအတွေ့အထိဟာ
တဖျတ်ဖတ် တလှပ်လှပ်တုန်ခါလို့၊
သည်ကတုန်ကယင် ဖြစ်မှုတွေထဲမှာ
သစ်ရွက်လေးတွေကြားက
နိုးထလာတာကတော့
သင့်ရဲ့ တေးချင်းပဲပေါ့။
မနက်ခင်းရဲ့ တစ်ဦးတည်းသော ချစ်ရသူဟာ
သင်ပဲလေ။
ဒါကို.. သင် မသိလေရော့သလား။ ။
သည်နေရာမှာ
နိုးကြားမှုရဲ့ နတ်ဘုရားမ ကြွရောက်နေပြီ။
သူမကိုယ့်ကို စောင့်စားနေရရှာတယ်၊
မျှော်မှန်းတသသ သူမရယ်လေ၊
ဒါကို.. သင် မသိလေရော့သလား။ ။
သင့်တေးချင်းလက်ဆောင်ကို
သူမ လက်မလွတ်မိပါစေနဲ့။
ကြေကွဲညတစ်ညရဲ့
အိပ်မက်များ လွန်ပြီးနောက်
သင့်မနက်ခင်းတေးက
ဘဝသစ်တစ်ရပ်ရဲ့ ဗျာဒိတ်တော်ကို
ဆောင်ယူခဲ့ပြီလေ။
ဒါကို.. သင် မသိလေရော့သလား။ ။

Title: နေမင်းက အလျှံတညီးညီးနဲ့ အထီးကျန်နေ့လယ်ခင်း
By: တဂိုး
နေမင်းက အလျှံတညီးညီးနဲ့
သည်အထီးကျန် နေ့လယ်ခင်းမှာ
လစ်လပ်နေတဲ့ ကုလားထိုင်လေးကို ကိုယ်ငေးမောမိ။
ဖြေသိမ့်စရာတော့မရှိ၊
သူ့ရဲ့ ပဲ့တင်သံများ
ဖန်တလဲလဲ ခြောက်လှန့်နေသည်က
စိတ်ပျက်လက်လျှော့သံများ။ ။
ဟင်းလင်းဖြစ်မှု အသံမှာ
သနားကရုဏာနဲ့ ပြည့်နှက်လို့
အမှာစကားတော့ လွတ်ထွက်လေပြီ။
သခင်မရှိတဲ့ ခွေးတစ်ကောင်ရဲ့
ကြေကွဲမျက်ဝန်းများပမာ
နှလုံးသားတစ်ရပ်ခမြာ
ဆွေးတမြေ့မြေ့ဖြစ်လို့
ဘာတွေဖြစ်နေမှန်း-ဘာကြောင့်ဖြစ်မှန်း
သိနားမလည်တော့နိုင်။
နေ့လုံးပေါက်-ညလုံးပေါက်
အချည်းနှီး ရှာဖွေနေသည့် သူ့မျက်လုံးများ၊
ကုလားထိုင်လေးက
ပိုကြီးမားတဲ့ ကြေကွဲမှုနဲ့အတူ
စကားပြောနေ။
သင်မရှိတော့တဲ့ သည်အခန်းမှာ
လစ်ဟာမှုရဲ့ တအုံနွေးနွေး.. ဝေဒနာသာ
ပျံ့ပျံ့နှံ့နှံ့...။ ။

Title: ကိုယ်နောက်တစ်ခါများ တတ်နိုင်ရင်
By: တဂိုး
ကိုယ်နောက်တစ်ခါများ တတ်နိုင်ရင်
ထိုကုလားထိုင်လေးကို ရှာရပေလိမ့်၊
သူ့ရဲ့ပွေ့ဖက်မှုမှာ
အဝေးမြေရဲ့ ချစ်မှာတမ်းက တင်ကျန်နေဆဲ။
ထိုနေရာမှာ--
အတိတ်ရဲ့ လွတ်မြောက်ပြီးအိပ်မက်များ
နောက်ထပ်အုံဖွဲ့လာကြလိမ့်မယ်
သူတို့ရဲ့ မကြားတကြားညည်းတွားသံများ
နောက်ထပ် သိုက်မြုံတစ်ခု ဆောက်ကြလိမ့်မယ်။
ချမ်းမြေ့ဖွယ် အမှတ်ရစရာများကို
ပြန်အောက်မေ့ရင်းနဲ့
နိုးကြားမှုကို ချိုမြိန်လာစေပြီ။
အခုတော့
ပုလွေသံက တိတ်တိတ်ဆိတ်ဆိတ်
တေးသွားများကို ပြန်ယူဆောင်လာပေလိမ့်။
လေသာပြတင်းအနီးမှာ
လက်မောင်းများကို ဆန့်ထုတ်လို့
နွေဦးပေါက်ရာသီရဲ့
သင်းတပျံ့ပျံ့ လမ်းကြားလေးပေါ်မှာ
မဟာတိတ်ဆိတ်မှုရဲ့... ခြေသံများကို
ညအခါ ကြားရပေတော့မယ်။ ။
အဝေးမြေရဲ့ ချစ်မေတ္တာနဲ့အတူ
ကြာတောင့်ကြာရှည် စောင့်ဆိုင်းနေရ
သူမခမြာ..
သူမရဲ့ အနီးကပ်ရှိနေမှုကို
အစဉ်ထင်ရှား တည်တံ့စေတော့မယ်။
ကိုယ့်နားထဲမှာတော့
သူမရဲ့ တီးတိုးသံများ
ပဲ့တင်ရိုက်ဆဲ။ ။
စကားလုံးများက
အရှုံးပေးခဲ့ရတဲ့ သူမ၊
မျက်ဝန်းများဖြင့်သာ
စကားပြောတတ်တဲ့ သူမ
နွမ်းတရိရိ
သူမ အသံရဲ့ အမှတ်ရစရာများ
သည်ကုလားထိုင်လေးက
အစဉ်ရှင်သန်နေစေတော့မည်တကား။ ။

Title: ဘဝဟာ လေးမြတ်ဖွယ်ဆိုတာ ငါသိတယ်
By: တဂိုး
ဘဝဟာ လေးမြတ်ဖွယ်ဆိုတာ ငါသိတယ်
ဒါပေမဲ့- သူ့ရဲ့ တကယ့်ပုံပန်းကို
ငါ ဘယ်တော့မှ မဆုပ်ကိုင်မိခဲ့။
သူဟာ..
လျှို့ဝှက်တဲ့ စမ်းပေါက်ဝတချို့က
ဖောက်ထွက်လာပြီး
ရောက်တတ်ရာရာ လမ်းကြောင်းတချို့အတိုင်း
ခရီးနှင်ချလာတယ်
ကိုယ်ခြေရာခံလို့ မရနိုင်။
မနက်ခင်းမှ မှောင်ရီဆည်းဆာအထိ
အချိန်တိုင်းမှာ
သန့်စင်မှု အသစ်တစ်ရပ်ရပ်
သူ ရရသွားတယ်။
သည်လှေနာဝါကို ငါ
သူ့ရွှေတွေနဲ့ အပြည့်ဖြည့်လို့
မိုင်တစ်သန်း ခရီးပေါက်ခဲ့ပြီ။ ။
အဲဒီဘဝဟာ
နေ့နဲ့ညကို အသံပေးလို့
မမြင်ရတဲ့အရာကို
ပန်းရိုင်းတွေနဲ့ ပူဇော်ရင်း
တိတ်ဆိတ်တဲ့ အမိုက်မှောင်ထဲမှာ
ရွံ့ခဲမီးအိမ်ကို ထွန်းညှိလိုက်တယ်။
ကိုယ့်နှလုံးသားက
ကိုယ့်ဘဝရဲ့ အချစ်ဦးကို
သူ့အားပေးအပ်လိုက်တယ်။
ကျွမ်းကျွမ်းတဝင် ချစ်မေတ္တာအားလုံးဟာ
သူ့ရဲ့ ရွှေကြိမ်လုံးနဲ့
တို့ထိခံရလို့
အခုနိုးထကုန်ကြပြီ။
သည်ပန်းရိုင်းများအတွက်
ပြီး သူမအတွက် ကိုယ့်မေတ္တာ
သည်အရာအားလုံး
သူ တို့ထိမှုကြောင့်
သူ့ကိုယ်ပိုင်စစ်စစ်ဖြစ်ရပြီ။ ။
မွေးဖွားသည်နှင့် စာအုပ်ရောက်လာ
စာမျက်နှာများက ကွက်လပ်
တစ်နေ့တစ်နေ့ချင်း
တရွေ့ရွေ့နှင့် စာလုံးများဖြည့်ရင်း
ပုတီးစေ့တစ်လုံးပြီးတစ်လုံး
ကိုယ့်အကြောင်း ကိုယ်သီကုံးလို့
နေ့တာရဲ့ အဆုံးမှာ
ပုံတူကားချပ် ဘွားဘွားပေါ်။
ပုံရေးခြယ်သူဟာ
သူ့ကိုယ်ပိုင်လက်မှတ်အားဖြင့်
သူ့ကိုယ်သူ အသိအမှတ်ပြု။
နောက် သူ...
စာလုံးများကို မျဉ်းတားဖျက်
စုတ်ချက်မည်းရာ၊ မညှာမတာဖြင့်
ပုံပန်းကို ခြစ်။
ရွှေရောင်စာလုံးများ မဆိုစလောက်သာ
ဓူဝံကြယ်နံဘေးမှာ
ရောင်ဝါထွန်းပ-ကျန်ရစ်ကြ။ ။

Title: လက်ထပ်မင်္ဂလာ၏ ပဉ္စမမြောက်နှစ်မှာ
By: တဂိုး
လက်ထပ်မင်္ဂလာရဲ့ ပဉ္စမမြောက်နှစ်မှာ
သည်းထိတ်ရင်ဖိုဖွယ်တွေ ပြည့်နေတဲ့
လူငယ်တစ်ဦးရဲ့ ကျွမ်းဝင်မှုနဲ့အတူ
နှလုံးအိမ်အတွင်းမှာ
လျှို့ဝှက်တဲ့ အမြိုက်ရည်တို့ မှည့်တည်လေပြီ။
ဖူးငုံများမှ သီးခိုင်များဆီထိ
ရိုးညှာတံမှ ပွင့်ဖတ်လွလွတိုင်အောင်၊
ရွှေရည်များ ပျံ့နှံ့စီးဆင်းနေ။
ဆန်းပြားပြား ထုံရနံ့က
အာဂန္တုကို သွေးဆောင်ခေါ်ငင်
မျိုသိပ်မှု အလှတရားက
လေလွင့်ခရီးသည်အား ဝင်ခွင့်ပေးလိုက်ပြီကော။
ငါးနှစ်တာကာလမှာ..
နွေဦးရဲ့ ပန်းနွယ်ပင်တို့ခမြာ
အချစ်သောက်တော်ရေဖလားမှ
ဝတ်ရည်များဖြင့် ပြည့်နှက်လို့၊
မဟူရာပျားပိတုန်းတို့
သွက်လက်မြူးတူး
ပျားရည်ဖြင့် ယစ်မူးလျက်---
ကြည်လင်သော သုခတရားက
မဖိတ်ခေါ်ထားသူများနှင့်
အသံကြားတရားနာ လာသူတို့ကို
ကြိုဆိုနေပြီကော။ ။
လက်ထပ်မင်္ဂလာရဲ့ ပထမနှစ်မှာ
ပထဝီမြေရဲ့ အကြိုအကြား ထောင့်အားလုံးမှ
ပုလွေသံက သုတိမင်္ဂလာသံစဉ်ကို တီးမှုတ်
နေရာတိုင်းမှာ ရယ်မောသံများ ပဲ့တင်ဟည်း
ယနေ့မှာတော့---
ဆည်းဆာရဲ့ မျက်နှာပြင်မှာ
လျှပ်တပြက် အပြုံးတစ်ပွင့်က
တိတ်တိတ်ဆိတ်ဆိတ် မြူးတူးမှုနဲ့အတူ
ပေါက်ဖွားခဲ့ပြီ။
ပုလွေက 'ခနာဒ' ကကွက်တေးသွားကို
ဖမ်းယူဆုပ်ကိုင်စဉ်
ခုနစ်စဉ်ကြယ်က
ဘာဝနာပွားဖို့
ဖိတ်ခေါ်ချေပြီကော။
ဤငါးနှစ်မှာ..
မွေ့လျော်မှုအိပ်မက်က ပန်းနှယ်ပွင့်လို့---
ပြည့်ဝဝ ဘဝရဲ့ သုဂတိဘုံကို
ဝယ်ယူလာခဲ့ပြီ။
ကနဦးက တီးမှုတ်ခဲ့တဲ့
ဝသန္တ ပဉ္စမီတေးသွားလည်း
ယခုတော့---
ပြီးပြည့်လာရပြီ၊
ပန်းစုံတောရဲ့ သဉ္ဇာထက်သို့
သင်လျှောက်လှမ်းလာစဉ်
သင့်ခြေကျင်းများက
နွေဦးရဲ့ ကတုန်ကယင် သံစဉ်ကို
တီးခတ်နေပြီကောလေ။ ။

Title: ဘာသာစကား၏ နတ်ဘုရားမ သင့်ပုံရိပ်ကို ငါထုလုပ်
By: တဂိုး
ဘာသာစကား၏ နတ်ဘုရားမ
ဤအထီးကျန် အိမ်ဝင်းထဲမှာ
သင့်ပုံရိပ်ကို
စိတ်တစ်ခုတည်းထားလျက်
ငါထုလုပ်။
လက်စတန်းလန်း
ကစဉ့်ကရဲ ပျံ့ကြဲနေကြ၊
ရွှံ့တုံးများက
အသံတိတ်ဆိတ်ရင်း
လေဟာနယ်ထဲ
မျှော်လင့်ချက်မဲ့
ငေးစိုက်နေကြ။
ဝင့်ထည်ထည် သင့်ပုံရိပ်၏ ခြေတော်ရင်းမှာ
သူတို့ရို့ရို့ကျိုးကျိုး
လဲလျောင်း
ဘာကြောင့်
ဤနေရာရောက်နေရသည်ကိုပင်
သိနားမလည်။
သို့ပေမဲ့...
သူတို့ထက်ပို၍
သနားဖွယ်ကောင်းနေသူကတော့---
တစ်ကြိမ်က ပုံသဏ္ဌာန်ရှာတွေ့ခဲ့လျက်
ကာလကြာသည်နှင့်အမျှ
အနှစ်သာရအားလုံး ပျောက်ဆုံးကြရသူများပေါ့။
'ခင်ဗျားတို့ကို ဘယ်နေရာလာဖို့ ဖိတ်ထားသလဲ'၊
သူတို့မဖြေနိုင်၊
လူ့ဘဝတံခါးသို့လာပြီး
မြေမှုန့်အကြွေးများ
သူတို့သယ်ဆောင်လျက်
ဘယ်သို့သော အိပ်မက်ကို
တည်ဆောက်ကြမှာလဲ။
ဤမရဏဖျင်ကားချပ်ပေါ်မှာ
ဘယ်သို့သော ပျောက်ဆုံးသည့် နိဗ္ဗာန်ဘုံမှ
'ဥဗ္ဗသီ' နတ်သမီး၏ပုံတူကို
ကဗျာဆရာက ဖမ်းကိုင်ချင်ရတာလဲ။
သင် ဆင့်ခေါ်ခံရသည့် ထိုအရာကြောင့်
ဤပန်းချီကား အရောင်းခန်းကို
သတိနှင့်ထိန်းသိမ်း---
သည့်နောက်...
တစ်နေ့သောအခါ
မေ့ဖျောက်ပစ်ရစ်ပေဦးတော့။
သင်ပိုင်ဆိုင်သော ဤကမ္ဘာဦးမြေမှုန့်က
အဝိဇ္ဇာသို့ တာစူသော
သူ၏
အသံတိတ်မြင်းရထားပြိုင်ပွဲအတွင်းမှနေ၍
အဆုံးစွန်သော ဥပေက္ခာနှင့်အတူ
သင့်အား
အရေးဆိုခဲ့ပြီ။ ။
ဤအရာက ကောင်း၏။
နွမ်းလျလျ ထိုမြေမှုန့်က
ယနေ့ခေတ်၏ အလေအလွင့်များ---
ဒုက္ခိများ--ကို
ဩဘာပေးနေ၊
အသားကျနေသည့် ဤအနှိမ်ခံရခြင်းများက
ကာလလှေကားထစ်များအတိုင်း ထက်ကြပ်လိုက်
သူ့ခရီးကို ဖြတ်တောက်ပစ်ကြ။
ရိုင်းပျပျ ကန်ထုတ်ခံရ- အစော်ကားခံရဖြင့်
နောက်ဆုံးမှာ...
မြေမှုန့်နှင့် သင်
နောက်တစ်ချီ ဒွန်တွဲမိပြန်တော့
ငြိမ်းချမ်းမှုကို
သင်...
တွေ့ရှိလာရလေပေါ့။ ။

Title: သည်မွေးနေ့မှာစိတ်ဓာတ်ကျမိတယ်
By: တဂိုး
သည်မွေးနေ့မှာ စိတ်ဓာတ်ကျမိတယ်။
မိတ်ဆွေအပေါင်း
မေတ္တာပို့သလာကြစေကြောင်း
ဆန္ဒပြုမိပါရဲ့၊
သူတို့လက်များရဲ့ အထိအတွေ့ဟာ
ကမ္ဘာလောကကြီးရဲ့
အဆုံးတိုင် မေတ္တာရယ်ပေါ့။
သို့မှသာ...
ငါ့အပေါင်းအသင်း ရောင်းရင်းတို့ရဲ့
နောက်ဆုံး ဆုတောင်း ပတ္တနာတွေဖြစ်တဲ့
ဘဝရဲ့အမြတ်ဆုံး ကျေးဇူးတော်ကို
ငါနဲ့ တပါတည်း
ယူဆောင်သွားနိုင်ပေလိမ့်မယ်။ ။
သည်နေ့- သည်အခါ
ငါ့အိတ်ထဲမှာတော့ ဟာလာဟင်းလင်း၊
ပေးစရာရှိခဲ့သမျှ
အကုန်ပေးခဲ့ပြီးပြီပ။
အကယ်၍များ-
တချို့တစ်ဝက်
အတုံ့အပြန်ရလာမယ်ဆိုရင်
မေတ္တာတချို့-
ခွင့်လွှတ်ခြင်းတချို့တို့-
ဒါတွေကို ငါ...
ဇာတ်သိမ်းနိဂုံးရဲ့
တိတ်တဆိတ်ပွဲတော်ဆီ
ဦးတည်လို့
ဖောင်တစ်စီးနဲ့
ရွက်လွှင့်ထွက်တဲ့အခါ
ငါနဲ့တပါတည်း
ယူဆောင်သွားရပေလိမ့်မယ်။ ။

Title: ရူပဏရယံ မြစ်ကမ်းပါးမှာ
By: တဂိုး
ရူပဏရယံ မြစ်ကမ်းပါးမှာ
ငါ နိုးထလာ။
ဤလောကသည် အိပ်မက်မဟုတ်ကြောင်း
ငါ သဘောပေါက်မိပေါ့။
သွေးစာလုံးများဖြင့်
ငါ့အတ္တအား ပြဋ္ဌာန်းပြီးကြောင်း တွေ့ခဲ့ရ၊
အဆုံးမထင်သော ဝေဒနာ၊
မရေတွက်နိုင်သော ဒဏ်ရာများကြားမှ
ငါ့အတ္တအား
ငါ အသိအမှတ်ပြုခဲ့ပြီ။
အမှန်တရားသည် ရက်စက်၏။
သူ့ရက်စက်မှုကို- ငါချစ်မိ။
ဘယ်သောအခါမှ သူ မလိမ်တတ်သောကြောင့်၊
ဘဝဟူသည်- သေသည်ထိ အတ္ထကိလမထနုယောဂများဖြင့်
ရက်ဖောက်ထားသော တပဿီအကျင့်သာ၊
အမှန်တရား၏ ကြောက်ခမန်းလိလိတန်ဖိုးကို
ရယူနိုင်ရန်-
ကြွေးမြီအားလုံးကို-သေခြင်းဖြင့်သာ
ပေးဆပ်လိုက်ပါဘိတော့။ ၊

Title: သည်လက်ဆောင်ပဏ္ဍာပွဲတော်မှာ
By: တဂိုး
သင့်မွေးနေ့ရဲ့
သည်လက်ဆောင်ပဏ္ဍာပွဲတော်မှာ၊
အရုဏ်ဦး စောစောရဲ့ အိမ်ခြံဝင်းတစ်ခွင်
ထွေထွေဆန်းဆန်း- ရောင်စုံသန်းလို့။
ဘဝက
စွန့်လွှတ်ခြင်းနဲ့အတူ
အပ်နှင်းလာတဲ့
ပန်းပွင့်များ- သစ်ရွက်လေးများက
မရေမတွက်နိုင်။
သဘာဝက
သူမရဲ့ ရတနာများကို
ကြိုကြားကြိုကြား စောင့်ကြည့်ရှာ။
သူမရဲ့ အလျှံပယ်ကြွယ်ဝမှုကို
သင် အခု မျက်မြင်သက်သေဖြစ်ခဲ့ပြီ။
ပေးသူနဲ့ယူသူ
သွေးစည်းကြည်ဖြူလာတော့
ဘုရားရှင်ရဲ့ အလိုတော်လည်း
ယနေ့ ပြည့်ဝလာခဲ့ပေါ့။
စကြာဝဠာရဲ့ ကဗျာ့စာဆိုတော်
ရင်သပ်ရှုမော
သင့်အား မေတ္တာတော်ပို့သ၊
သူ့လင်္ကာရဲ့
သက်သေတစ်ယောက်အဖြစ်နဲ့
သင် ရောက်လာ၊
ရှင်းရှင်းသန့်သန့် သရဝဏ် ကောင်းကင်အတွင်း
မိုးရေများ ရွှဲနစ်နေရင်းပေါ့။

Title: ကမ္ဘာဦးနေ့ရဲ့ သူရိန်မင်းအမေး
By: တဂိုး
ကမ္ဘာဦးနေ့ရဲ့ သူရိန်မင်းက
လောကရဲ့
အဦးအစ ထွက်ပေါ်ခြင်းကို
မေးခဲ့တယ်။
သင် ဘယ်သူလဲ- တဲ့၊
အဖြေ မရခဲ့ပါ။ ။
နှစ်ကာလများ ကျော်ဖြတ်သွား
ကမ္ဘာပျက်နေ့ရဲ့ သူရိန်မင်းက
အပြီးသတ်မေးခွန်းကို
ဂေါယာစွန်းက အဏ္ဏဝါကမ်းခြေအနီး
အမိုက်မှောင်ရဲ့ တိတ်ဆိတ်ခြင်းအလယ်မှာ
မေးခဲ့ပြန်။
သင်ဘယ်သူလဲ-တဲ့။
အဖြေမရခဲ့ပါ။

Title: ကြေကွဲခြင်းရဲ့မဟူရာည
By: တဂိုး
ကြေကွဲခြင်းရဲ့ မဟူရာည
မကြာမကြာ
ငါ့တံခါးဝ ရောက်လာတတ်။
ကိုင်စွဲထားတဲ့ လက်နက်က တစ်ခုသာ
ဝေဒနာရဲ့ ကြောက်ဖွယ်မျက်နှာထား
ချောက်ချားခြင်းရဲ့ ခြိမ်းခြောက်ချက်များ
အမှောင်တိုက်အတွင်းမှာ
လှည့်ဖြားမာယာဆင်။
သည်ချောက်ချားခြင်း မျက်နှာဖုံးကို
ငါကြောက်ရွံ့မိတဲ့အခါတိုင်း
အဓိပ္ပာယ်မဲ့တဲ့ ရှုံးနိမ့်မှုကို ငါ ခံစားခဲ့ရ။
သည်ဆုံးရှုံးမှု-
သည်အောင်မြင်မှု-
ဘဝရဲ့ သည်တစ္ဆေသူရဲများဟာ-
သည်ကြောက်ရွံ့မှုဖြင့် အရိုးစွဲ၊
ကလေးဘဝကတည်းက-
ကတိမ်းကပါးလဲရင်း
ဒုက္ခသစ္စာရဲ့ လှောင်ပြောင်ခြင်းကို
ငါ ကြားနာခဲ့ပြီးလေပြီ။
သည်ထူးဆန်းတဲ့
ချောက်ချားခြင်းရဲ့
ကယောင်ကတမ်းမြင်ကွင်းဟာ
မရဏမင်းရဲ့
ကျွမ်းကျင်သောလက်များနဲ့
အမိုက်မှောင်အတွင်း
လက်ရာမြောက် ပုံဖော်ထားခြင်းပါတကား။ ။

Title: သင့်လောက ကမ်းမြောင်ကို သင် ပဟေဠိ ဖွက်ခဲ့ပြီ
By: တဂိုး
သင့်လောက ကမ်းမြောင်ကို
သင် ပဟေဠိ ဖွက်ခဲ့ပြီ။
ဆန်းဆန်းပြားပြား-
မာယာကွန်ရက်တို့နှင့်အတူ၊
အို..လှည့်ဖြားသူအသျှင်ငဲ့
ကျွန်ုပ်တို့၏ ရိုးစင်းစင်းဘဝများထဲ
အမှားအယွင်းယုံကြည်မှု ညွတ်ကွင်းများကို
အသင် ကျွမ်းကျွမ်းကျင်ကျင်
ချထားရစ်ခဲ့ပြီ။
ယင်းသို့သော အမြင်မှောက်မှားမှုများဖြင့်
ကြီးမြတ်သူကို
သင်မှတ်သားပြခဲ့သည်တကား။
သူ့အတွက်
လျှို့ဝှက်ညကို သင် ထိန်းသိမ်းမထားခဲ့။
သူ့အဇ္ဈတ္တကိုယ်ပွားထံ
သူသွားရာလမ်းကို
သင်၏ ကြယ်တာရာများက ထွန်းပြနေပေါ့။
ထာဝစဉ်ရှင်းသန့်သန့် လမ်းတစ်သွယ်က
သူ့ရိုးစင်းစင်း ကံကြမ္မာကြောင့်
လမ်းတစ်လျှောက် ထိန်ထိန်တောက်။
အမှန်အားဖြင့် သူသည် ရိုးရိုးသားသား
အထင်အရှား လိမ်ရကောက်ရနှင့်
ဤသည်ပင် သူ၏ ဂုဏ်သိန်ဖြစ်တော့သည်။
သူ့ကိုယ်၌က- အယူလွဲမှား
အများကထင်ကြ၊
သို့သော်...
သူ့ကိုယ်သူ
အဇ္ဈတ္တရောင်ခြည်ထဲ ချိုးသန့်စင်ရင်း
အမှန်ကို သူတွေ့ရှိ။
မည်သည့်အရာမျှ- သူ့အား
မလှည့်ဖြားတော့နိုင်။
သူ့နောက်ဆုံးဆုလာဘ်ကို
သူ့ဘဏ္ဍာတိုက်ထဲ
သူ သယ်ဆောင်သွားလေပြီ။
သင့်ဝင်္ကန္တဉာဏ်ကို
သက်သက်သာသာ ထမ်းရွက်နိုင်သူ
သူ...
ငြိမ်းချမ်းရာသို့- အရောက်လှမ်း
မယွင်းစတမ်း- အခွင့်အလမ်းကို
သင့်လက်ဝယ်
လက်ခံရရှိသွားတော့သည်တကား။ ။

Title: အမြတ်ဆုံးလူသား လာချေပြီ
By: တဂိုး
ဟောဒီမှာ...
အမြတ်ဆုံးလူသား လာချေပြီ
ကမ္ဘာလောကကြီး သိမ့်သိမ့်တုန်...
ဖန်သားပြင်များ ဆတ်ဆတ်ခါ...
နတ်ဘုံနန်းမှာ ခရုသင်းသံတို့ ပဲ့တင်ဟည်း...
မြေကမ္ဘာမှာ အောင်စည်အောင်မောင်း ရိုက်ဆော်တီး
သည်အချိန်ဟာ...
မဟာဖွားတော်မူခန်း အခါသမယ။ ။
ယနေ့မှာ...
လမဲ့ညရဲ့ ခံတပ်တို့ ပြိုပျက်လေပြီ၊
အရုဏ်ဦးက
ကမူထိပ်များပေါ် ပဲ့တင်ရိုက်လို့၊
မကြောက်ပါ... မရွံ့ပါ၊
ဘဝသစ်တစ်ရပ်ရဲ့ မျှော်လင့်ချက်တို့
ဘွားခနဲပေါ်လာ။
လူသားအသစ် သွန်းလောင်းကျရောက်
သည်ကျရောက်သံက... ကမ္ဘာတစ်ခွင်ပဲ့တင်ဟည်း။ ။

Title: ကဗျာ
By: မောင်စိန်ဝင်း
မွေးကတည်းက
သွေးထဲမှာကဗျာ
အစဉ်အမြဲ
ရင်ထဲမှာလည်းကဗျာ
တစ်ခါတစ်ခါ
ကဗျာဟာ ဘယ်မှာပျောက် ။
နှစ်ကိုယ့်တစ်စိတ်
ကိုယ့်အရပ်ဟာသူ
ကိုယ့်အိပ်မက်မှာသူ သူမို့
ငြူစူကာ၊ သူ သူခွဲလျှင်
ရင်ထဲမှာ ဗလာနေလို့
ကဗျာတွေ မေတ္တာဖြစ်
ချစ်သူ့ဆီရောက် ။

Title: မြှုံး
By: မောင်စိန်ဝင်း
မေ့ဖြစ်အောင်လို့
မျက်တောင်ချင်းယှက်၊ အိပ်စက်မရဲ
အိပ်မက်ထဲထိ၊ နှိပ်စက်ရှိသူ
အပူတစ်စ၊ ဘယ်သူမျှသလဲ
သူမှသူကွယ်၊ အပူသယ်ဖြစ်
စွဲလမ်းရစ်ချည်၊ စူးနစ်ကျွမ်းမြေ့
အလွမ်းနေ့ဆက်၊ အမေ့ခက်ပြန်
နေ့ရက်နာရီ
ရာသီကာလ၊ ထာဝရတည်
ကြာလှပြီဖြစ်၊ ချစ်ခြင်းဝေဒနာ
ဖြေသာပြေ၍၊ မေ့ပါရစေ
တစ္ဆေလိုပူး၊ စိတ်ကူးမှာကပ်
ပတ်ရစ်နှောင်ငင်၊ သံယောဇဉ်ဝဋ်
လျှော့ချွတ်၍၊ လွတ်မြောက်ခွင့်အား
ပေးသနားပါ
ဝါရွက်တွန့်ကွေး
ပြေးလျာရှပ်တိုက်၊ ဝိုက်ဝေ့လွင့်ပါ
ရာသီဆောင်းလွန်၊ နွေဦးကျွံစ
နှင်းမှုကျပဲ၊ တစ်နေ့တည်းမှာ
ရာသီနှစ်ခု
ဪ သူ့လို သူ့လို
မငိုရဘဲ၊ မျက်ရည်ဝဲကာ
ရင်ထဲစူးကျင်၊ နာလိုက်ချင်ရဲ့
မေ့ချင်ရဲ့ကွယ်၊ တကယ်ဆိုတာ
သမုဒယမြှုံး
အနက်ဆုံးမို့
သက်လုံးနှောင်မိ
သတိတရများစွာ
အထိအရှများစွာနဲ့ပဲ ။

Title: စွန့်ရက်မှာလား
By: မောင်စိန်ဝင်း
လိုက်ခဲ့လျှင်
အဖော်အဖြစ်၊ ချစ်သူပင်ပန်း
ကြာလျှင်နွမ်းလိမ့်၊ ကြမ်းတမ်းကွေ့ကောက်
လျှောက်ရင်းညှိုးရော်၊ အပျော်မဲ့ခမ်း
အဖော်နဲ့ လှမ်းပေမယ့်
မတော်တဲ့လမ်းလို့
စမ်းတဝါးတွေ၊ နောက်ပြန်ပြေးထွက်
စွန့်သွားရမည်၊ စိုးမိသည်ချည်း ။
ထီးတည်းထားထွက်
မချန်ရက်ပြန်၊ သံယောဇဉ်မဲ့
မလိုက်နဲ့တား၊ စကားဆိုမြွက်
အိပ်မက်မှာတောင်၊ ယောင်လို့လဲပဲ
မခွဲရဲခဲ့၊ စိတ်ကူးနဲ့ဝေး
အတွေးတွေးလျှင်
အိပ်ရေးတွေပျက်၊ အနေခက်ရဲ့
ရွှေမျက်ရည်တောင်စို့ဘူးတယ် ။
သည်လိုနဲ့နော်
မခေါ်ရက်ရက်၊ နှုတ်မဆက်ပံ့
မစွန့်ခွာရဲ၊ ကဗျာပဲရေး
ကဗျာထဲတွေးနဲ့
ကဗျာလေးလိုဖြစ်ကာ
ကာလနှစ်တွေ ကြာလာလည်း
ဪ ထာဝရချစ်နေတာပါပဲကွယ် ။

Title: စွန့်ရက်ရဲသည်
By: မောင်စိန်ဝင်း
မပတ်သက်ခင်၊ တပ်မက်ချင်သော
သံယောဇဉ်ဇာတ်၊ သခင်ဖြတ်လှည့်
လျှပ်ပြက်ညမှောင်၊ ခင့်လာရောင်မျှင်
မမြင်သာသော၊ ရင်နာတောမှ
သောကပင်အုပ်၊ နွယ်လိမ်ရှတ်ကြားထားရစ်မေ့ချန်၊ တစ်ရံခါဆီ
ဒဏ္ဍာရီဟု၊ သည်တစ်ခုကို
သမုဒယဖွဲ့ မပူ
ဪ သူဘဝနဲ့ သူပျော်ပါစေ ။
ဘာသာစိတ်ကူး၊ ပန်းငုံဖူးနှင့်
နှစ်ဦးတွေ့သလို၊ စကားဆိုခဲ့
ပျားချိုနွဲ့ ဝတ်၊ ထုံနံ့ဆွတ်ကြည်
မှီစက်လှေခိုင်၊ ရင်ခွင်လိုအပ်
ပါးမှာကပ်ကြည့်၊ ပန်း၏အတွေ့
သူ့ရင်ငွေ့ဟု၊ မတွေ့ သာရက်
တွေ့လာခက်စဉ်၊ တစ်သက်မပြေ
တစ်စက်ကြွေသည့်၊ ပန်း၏အတွေ့
သူ့ရင်ငွေ့ဟု၊ မတွေ့ သာရက်
တွေ့လာခက်စဉ်၊ တစ်သက်မပြေ
တစ်စက်ကြွေသည့်၊ မျက်ရည်နှင်းစက်
ပန်းပေါ်သက်မှ၊ ကျွန်မငိုမိ
ကိုယ်တိုင်သိပြီ၊ ပြောခဲ့သည်များ
လွမ်းစကားတွေ၊ ပန်းကြားမှာဝှေ့
ပြန်အောက်မေ့မလား
ပန်းတွေ့လေတိုင်း စိုးပူသည် ။
သိလျက်တမင်
မိုက်မှားချင်၏၊ ရင်မှာနွဲ့ မှီ
မျက်ရည်စိုလူး၊ ငိုခဲ့ဖူးသော
တစ်ရံရောသည်၊ တောမီးလိုမြိုက်
ကျွမ်းသည့်ခိုက်မှ၊ ညဆက်ညဆက်
နှမမျက်နှာ၊ အိပ်မက်ပါရော
ရွက်ဝါတွန့်ကွေး၊ ကိုင်းနှင့်ဝေးလျက်
လိပ်ပြာငှက်နယ်၊ ပျံတက်ခိုနား
ကိုင်းဖျားမှာဝေ၊ နေချင်မဖြစ်
ဘဝသစ်၍၊ ဆွေးမြေ့အမှိုက်
လျှောတိုက်မွကြေ၊ မြေဆီမြေသား
ဖြစ်၍သွားလည်း
ကိုင်းဖျားဖူးတံ၊ ရှင်နုသန်ရေး
ဟိုး အဝေးက၊ ဖေးမတွယ်ယှက်
တမ်းမောမက်၏ ။

Title: နွယ်အရိပ်
By: မောင်စိန်ဝင်း
တွယ်မှာစိုးလို့
နွယ်ကြိုးညွန့်သစ်၊ မပတ်ရစ်အောင်
ဖြတ်ပစ်ခဲ့ရတော့မှာလား
လိုက်မှာစိုးလို့
နှစ်ကိုယ့်တစ်စိတ်၊ ကိုယ့်အရိပ်နဲ့ခွဲ
အမှောင်ထဲမှာ၊ ရှောင်လွဲနေရတော့မှာလား
ဖြတ်မရတဲ့ နွယ်
သတ်မရတဲ့ နွယ်
ဖယ်မဖြစ်တဲ့ အရိပ်
တွယ်ရစ်တဲ့ အရိပ်
တကယ်ချစ်တဲ့စိတ်ကြောင့်လား
နှလုံးသားမှာ အနာတရနဲ့
ထာဝရ ရောက် ရောက် လာတာ
ဪ
ကာလဘယ်လောက်ကြာကြာ ။

Title: နွယ်စိမ်း
By: မောင်စိန်ဝင်း
ရစ်လွယ်ပတ်လွယ်၊ နှောင်ဖွဲ့ လွယ်မို့
နွယ်လို့ခေါ်မည်ခင် ။
နွယ်
ဘယ်ကိုဦးတည်၊ ဘယ်ဆီမသိ
ဘယ်ထိသွားမည်၊ မရွယ်ရည်ဘူး
ခြေဦးတည့်ရာ၊ လိမ်ရှုပ်ကာဖြင့်
မြေပေါ်မှာလည်း မင်းပျော်သည် ။
သွားနေလျက်က၊ မြက်ပင်တွေ့တွေ့
မွေ့နိုင်ပျော်နိုင်၊ ရပ်စပတ်နိုင်၏
တိုင်ပဲဖြစ်ဖြစ်၊ နှောင်တွယ်ရစ်မည်
သစ်ခြောက်ပင်လည်း တွယ်ဖက်ရဲသည်
ကဲ ဘယ်လိုလဲနွယ်
တကယ် တကယ်
ဘာရယ်မဟူ၊ တွေ့တဲ့သူကို
မြူနိုင်ချော့နိုင်၊ ရပ်စပ်နိုင်၏
မခိုင်မမတ်၊ စိတ်ဓာတ်ပျော့ညံ့
မတည်တံ့ချေ၊ တွေဝေဖောက်ပြား
အမှီအားနဲ့
ခြေဖျားထောက်ရင်း၊ ခေါင်းထောင်သည်
ကဲ နွယ်အချစ်
ရစ်လွယ်ပတ်လွယ်၊ နှောင်ဖွဲ့လွယ်လို့
ရည်ရွယ်ရာမဲ့၊ စိတ်ယိုင်ယုံလို့
နွယ့်ကိုတကယ်မုန်းလိုက်ပြီ ။

Title: ထာဝရနွယ်
By: မောင်စိန်ဝင်း
သမုဒယတွယ်သမို့
နွယ်လို့ခေါ်မည်ကွယ် ။
တစ်သက်တာကာလမှာ
ထာဝရပါနွယ် ။
ကုသိုလ်နည်းလို့လား
သူ့ကိုပဲ တငင်ငင်တွယ်
သံယောဇဉ်ဆိုတဲ့
အမျှင်ရယ်ကမပြတ် ။
ကံကြမ္မာခွဲပေမယ့်
သံသရာထဲအတူလည်သမျှတော့
အပူသည်ဘဝ၊ မောဟခရီးမှာ
သောကအသီးချိုမြိန်တုန်းပါပဲ
အမုန်းမရှိတဲ့ နွယ်
အဆုံးမရှိတဲ့ နွယ်
ဘယ်ကာလဖြစ်ဖြစ်
ကြာသမျှ ပတ်ရစ်စေတဲ့နွယ်
ထာဝရထပ်သစ်နေတဲ့နွယ်
တွယ်ငင်လို့ ယိမ်း
ဪ
နွယ်ပင်မို့ စိမ်းလေသလား
ဘဝခြားကာ အနေလှမ်းတောင်မှ
အခုထိ
လွမ်းလို့ နေသတယ် ။

Title: ထာဝရ
By: မောင်စိန်ဝင်း
ပွင့်လျှင်လည်းနမ်း
နွမ်းလျှင်လည်းကောက်
ခြောက်လျှင်လည်းသိမ်း
တိမ်းညွတ်တွယ်မက်
သည်တစ်သက်မှာ
တစ်ပွင့်သာလေ
စွဲလမ်းနေမည်
ဝေဝေကြွေကြွေ မြတ်နိုး၏ ။

Title: ဂျပ်ဆင်ရှေ့မှာ
By: မောင်စိန်ဝင်း
သီရိဆောင်ဖက်က၊ မနက်တိုင်းမှာ
ပေါ်လာနေကျ၊ အလှပဆုံး
မျက်လုံးလေးတစ်စုံ ။
တွေ့ပါများတော့ စကားနုနု
သူ့မျက်ဝန်းက ပြောပြမည့်သွင်
လှိုင်းထရင်နှင့် ဂျပ်ဆင်ရှေ့ကမျှော်ရမြဲ ။
ရက်ပေါင်းများစွာ သူသာအသိ
အကြည့်ချင်းဆုံ၊ ရင်ခုန်အနွေး
အတွေးခြေရာ၊ ဝေဒနာကို
ဘာသာကြည်မွေ့၊ စိတ်ချမ်းမြေလို့
နေ့ တိုင်းတွေ့ချင်နေပြန်သည် ။
အချစ်ရယ်
ဆယ်နေလိုခြင်း၊ မောင့်ကိုညှင်းသည့်
တနင်္ဂနွေ၊ ပိတ်ရက်တွေမှာ
လာနေကျလမ်း ၊ အလွမ်းပြေလေး
ပြေး၍ကြည့်စဉ်၊ ဂျပ်ဆင်ထဲက
ဓမ္မတေးသံ၊ လွင့်ပျံအေးမြ
ကြားနေရချိန်၊ သောကရှာသူ
ကိုယ့်လိုလူသာ
အပူမီးမြိုက်နေတကား ။

Title: ထာဝရကဗျာ
By: မောင်စိန်ဝင်း
လိုက်မလားလို့
စကားနဲ့သော်၊ အခေါ်ခက်ခက်
မခေါ်ရက်ရဲ၊ ခေါ်ခက်ခဲသည့်
ပျော်ရက်လည်းကာလမရှည်
အဖော်တစ်သက်လည်း ထာဝရမတည်နိုင်သော
ရှည်မျောလွမ်းဇာတ်၊ တစ်ခန်းရပ်လည်း
လွမ်းတတ်ဆဲကွယ်
တွယ်တာပြီးမှ မေ့လို့ ရမလား
မာနကိုတောင်၊ သူပျော်အောင်အပ်
အမြတ်နိုးဆုံး၊ နားလည်ဆုံးဟု
နှလုံးသားက၊ စကားစတွေ
သူသိစေရော့၊ မပြောတော့ချင်
သံယောဇဉ်တို့၊ အမျှင်မတန်း
မပင်ပန်းဘဲ ၊ ရွှင်လန်းချမ်းမြေ
သူမေ့နိုင်ပါစေ
ဪ
အပူငွေ့ ပျယ်ပါစေကွယ်
ဝေဒနာအရိပ်
ခြေရာအတိတ်လိုမထင်ရစ်အောင်
ဟန်ဆောင်လူလုပ်၊ အပူရုပ်လို
သူနှုတ်ဆက်လည်း
ကျန်ခဲ့ရဲတယ်
သခင်ခွဲမယ့် ကာလမှာ
ဪ
ရင်ထဲမှာတော့ ထာဝရကဗျာ ။

Title: ချစ်သူရှိတဲ့ အင်းလျားဆောင်
By: မောင်စိန်ဝင်း
အင်းလျားဆောင်ဘေးက အင်းလျားဆောင်
ထုံနံ့သာကံ့ကော်တောမှာ
အိပ်မောကျယောင် ။
မောင့်အချစ်ကျော့မှူးခေါင်
သည်အဆောင်နေလေရဲ့ ။
သူ့မျက်နှာရွှေစင်အိကို
ကြည့်စမ်းချင်လှည့်။
သည်အခန်း သည်နေရာ ။
မောင့်ချစ်သူ ညိုညိုညက်
စာကျက်နေမှာ ။
မီးပွင့်ကထိန်ထိန်ဝါ
ခန်းဆီးဇာလေမှာဝဲ ။
ညတိုင်းပင်အဆောင်ရှေ့က
တွေ့ရစမြဲ ။
ကျောင်းပိတ်လို့တစ်နွေဝင်
ကံ့ကော်ပင်သူ့အရွက်တို့
ညှိုးသက်ဝါကျင်
အချစ်ဦးမောင်ရွှေစင်
မမြင်လျှင်ပူပါရဲ့ ။
အခန်းတွေတံခါးပိတ်လို့
မီးမှိတ်နေခဲ့ ။
ချစ်သူရှိတဲ့အင်းလျားဆောင်
ကံ့ကော်မှု၊ ထုံရနံ့နဲ့
ဆွတ်ပျံ့နေယောင်
ကျောင်းပိတ်တော့မီးတွေမှောင်
အဆောင်မှာသူမရှိ ။
သူမရှိပေမယ့်
သူရှိတယ်မြင်ယောင်လို့
သည်အဆောင် သည်အခန်းကို
အလွမ်းပြနေ့စဉ်သွား
စောင့်စားကာကြည့် ။

Title: ဥပေက္ခာချစ်
By: မောင်စိန်ဝင်း
သမုဒယဝတ်ရည်
ဖြစ်တည်သောပန်း၊ ရင်ထဲလန်းနေ
နမ်းနမ်းမနမ်းနမ်းပွင့်နေ၏ ။
တွယ်တာခြင်းအမြစ်
စူးဝင်နစ်လျက်၊ အချစ်သစ်ပင်
ခိုင်မြဲရှင်စေ
မြင်မြင် မမြင်မြင်နှောင်ဖွဲ့ ၏ ။
စေတနာစိတ်
ဝေဆာအရိပ်ဖြစ်၊ ချွေးသိပ်ချမ်းမြ
ဘဝအမော၊ ပြယ်လျှောကင်းစေ
ငြိမ်းအေးစေလို
ခိုခို မခိုခိုအုပ်ဆိုင်း၏ ။
သတိရခြင်းငှက်
အချစ်ပင်ထက်မှာ၊ မနက်နေ့ည
ကာလနှစ်ရှည်၊ ထာဝရဖြစ်တည်
အဝေးဆီမှ ၊ တမ်းတလွမ်းမော
ကြေကွဲသောအသံ၊ ခံစားယုံစေ
သူသိလေမလား၊ မယုံစားရဲ
ကြားကြား မကြားကြား တေးသီ၏ ။

Title: မိုး
By: မောင်စိန်ဝင်း
ညိုညိုညို့၍
ဟို့မှာ မှောင်ရီ၊ မကြာမီမှာ
ရာသီနှောင်းနွေ၊ နေခဲ့နှုတ်ဆက်
မိုးတစ်စက်ဖြင့်၊ ဖြိုးသက်အပူပြနိုး ။
ခြိမ်းလျက်ထစ်လျက်၊ လျှပ်ရောင်ပြက်လည်း
တစ်စက်မရွာ၊ မျက်နှာအပြောင်း
ဟန်ဆောင်ကောင်းသူ
ညိုမောင်းဆိုင်းဆို၊ မှိုင်းဝေညို့လျက်
ဟို့မှာမှောင်ရီ၊ ရွာတော့မည်လား
ယုံမှတ်မှားအောင်
ပြိုမယောင်နှင့်၊ ဟိုတောင်ကမိုး
မာယာမိုးလေ
အငြိုးသို၍ လှည့်စား၏ ။

Title: နားလည်ပါကွယ်
By: မောင်စိန်ဝင်း
လေကလေးလိုဝေ့လိုက်ချင်
ခရီးနှင်ခြေရာထပ် ။
အချုပ်ချယ်တွယ်ရာကင်း
ဟင်းလင်းလွတ်လပ် ။
တိမ်ကလေးလိုလွှင့်လိုက်ချင်
မိုးကောင်းကပ်ခြေရာထပ် ။
စိတ်အစဉ်အင်ကင်း
ဟင်းလင်းလွတ်လပ် ။
ထိမ်ဝှမ်ဆဲ
အိပ်မက်ပဲဆိုတော့ကွယ်
လေနှယ် တိမ်နှယ်ကိုယ်မဟုတ် ။
လှောင်အိမ်ထဲကငှက်
လွတ်ရက်ကိုမမျှော်မှန်း
သောင်ကမ်းတွေပတ်လည်ဝိုင်း
လှိုင်းလိုကျွန်ုပ် ။

Title: မာယာမိုး
By: မောင်စိန်ဝင်း
ပြိုမယောင်
ဟိုတောင်ကမိုး ။
လေအဝှေ့မှာတော့
ရေငွေ့ တွေ ဘယ်ဆီတိမ်းပါလို့
ဘယ်ယိမ်းကာ ဘယ်ကိုပါသလဲ
ဝေဒနာပူပူသရွေ့ကိုကွယ်
သူမေ့မှာစိုး ။

Title: ချစ်သူသိလေ(၁)
By: မောင်စိန်ဝင်း
ပန်းပွင့်ရှိမှ၊ ရနံ့ရတာ
မဟုတ်ပါဘူး၊ ဖူးသည့်တစ်ငုံ
ထုံသည့်တစ်ပွင့်၊ နမ်းခွင့်တစ်ရှိုက်
ရသည့်ခိုက်မှ၊ ထာဝရတည်
ကာလရှည်လျား၊ နှလုံးသားမှာ
စွဲမြဲစွာဖြစ်၊ ထုံနံ့ယစ်ဝေ
ပျံ့ဆွတ်စေ၏၊ ချစ်သူသိလေ ။

Title: ချစ်သူသိလေ(၂)
By: မောင်စိန်ဝင်း
မျက်နှာတွေ့မှ၊ မြင်ခွင့်ရတာ
မဟုတ်ပါကွယ်၊ ဘယ်ကိုသွားသွား
ဘယ်နားရောက်ရောက်၊ ဘယ်လောက်ဝေးဝေး
အတွေးမှာရှိ၊ အကြည့်မှာမြင်
သူပဲထင်တယ်၊ ကောင်းကင်လိုပဲ
မော့ကြည့်ဆဲမှာ၊ တွေ့နိုင်ပါ၏
ချစ်သူသိလေ ။

Title: ချစ်သူသိလေ(၃)
By: မောင်စိန်ဝင်း
အသံကြားမှာ၊ နားမှာဆက်ဆက်
ကြားလာတတ်တာ၊ မဟုတ်ပါလေ
စမ်းရေသံကြား၊ သူ့စကားရှိ
ငှက်၏တေးမှာ၊ သူ့သံသာတွေ
နှုတ်ခြွေစကား၊ နားမှာတီးတိုး
ဟိုး အရင်လို၊ ရွင်ချိုကြည်မြ
ကြားနေရ၏၊ ချစ်သူသိလေ ။

Title: ချစ်သူသိလေ(၄)
By: မောင်စိန်ဝင်း
ချစ်သူသိလေ
သတိရလျှင်၊ ဒေသအကွာ
နေရတာကွဲ၊ ဘယ်လိုခွဲခွာ
ဘယ်လောက်ကွာမလဲ
ဘယ်မှာဖြစ်ဖြစ်၊ တွယ်တာရစ်ငင်
ထာဝရထင်သော၊ ရင်ထဲအရိပ်
စွဲလမ်းစိတ်ဖြင့်
အိပ်မက်တိုင်းမှာရှိနေသူ ။

Title: စက္ကူစွန်
By: မောင်စိန်ဝင်း
ရင်ထဲမှာလေ
နွေလေးများစွာ သိမ်းထားပါတယ် ။
မျက်ဝန်းစုံထဲ
ပုလဲများစွာ စုထားပါတယ် ။
ငိုတတ်သောငှက်
အိပ်မက်ထဲမှာ၊ အလည်လာတယ် ။
ဝေးကြပြီပေါ့
မေ့လျော့ခြင်းများ၊ ပေးသနားပါ
ပိုးစား၊ ဖုန်ကပ်၊ သူ့ဓာတ်ပုံများ
စာအုပ်ကြားက၊ ပြားချပ်သွေ့ ရော်
ကံ့ကော်ခြောက်များ
ဖျောက်ဖျက်ပါ၏
ခြေရာရှိက၊ သတိရမှာ
စိုးမိပါတယ် ။
တကယ်တော့ခင်၊ ရင်ထဲအရိပ်
စိတ်ထဲတွယ်ငြိ၊ ဘယ်သူသိမလဲ
ချစ်မိသည့်ဝန်၊ သောကနွံ၌
နစ်ကျွံလည်စင်း၊ ခွဲခွာခြင်းမှာ
ဝေဒနာဆိုး၊ ကြိုးတန်းလန်းဝင်
အမျှင်မပြတ် ။

Title: အဖော်
By: မောင်စိန်ဝင်း
အငုံဖြစ်လျှင်
ထုံယစ်ပျံ့ဆွတ်၊ ရနံ့ညွတ်နူး
ဖူးလိုက်စေချင်၊ ဖူးတာမြင်၍
ရင်ချမ်းမြေ့မည်
အဖူးဖြစ်တော့
ဖူးသစ်အားဖြင့်၊ ဝတ်လွှာဖွင့်၍
ပွင့်လိုက်စေချင်၊ ပွင့်တာမြင့်၍
ရင်ချမ်းမြေ့မည်
အပွင့်ဖြစ်ပြီ
ခင့်ဝတ်ရည်မြ၊ လိပ်ပြာလှနမ်း
မခမ်းစေလို၊ ပွင့်ဖတ်ကိုခြွေ
ကြေကြွေလေနိုး၊ ပူပန်စိုးထိတ်
ရင်ခုန်စိတ်ဖြင့်၊ အရိပ်ကြည့်ကာ
မပျက်ပါနော်၊ မျက်နှာမော်ဖူး
အချစ်ဦးလေ
ကြည်နူးနေ ပျော်ခဲ့ပါလျက် ။
အရွက်ကျွန်တော်
တစ်သက်အဖော်ဟု၊ မျက်ဖျော်ရှုစား
သူ့အပါးမှာ၊ ခစားကျေနပ်
လေခပ်လျှင်အတူ
နေပူလျှင်မခွဲ
ရှိနေဆဲမှာ
လက်ရဲသူက၊ ညှာတန်မြမှ
ပန်းလှကိုခြွေ၊ ခူးရက်လေသော်
ကိုင်းဖျားပေါ်၌
ကျွန်တော်ထီးတည်းကျန်ခဲ့မည် ။

Title: မျက်သွယ်လည်ဆွဲ
By: မောင်စိန်ဝင်း
ဖြူဖြူစင်စင်
ပုလဲသွယ်လည်ဆွဲနဲ့
ပွဲထိုက်သူခင်
ကမာကောင်တို့၏အသည်း
ပုလဲဆိုတဲ့မျက်ရည်ထင်
ခင်မဆင်ချင်ပါနဲ့ ။
ခင်မကြင်တမင်တိမ်းတော့မှ
ရင်ငြိမ်းအောင်မဖြေသာလို့
ကြွေအလာ ဝေဒနာ မျက်ရည်စကိုပဲ
ပုလဲလို တွဲခိုကာ ချစ်သူလှစေဖို့
ဆင်သကာ လည်မှာဆွဲ
ပျော်ပွဲဝင်လှည့် ။

Title: တိမ်းသူစိမ်းသူ
By: မောင်စိန်ဝင်း
တိမ်နယ်တိမ်းမလား၊ တိမ်းစမ်းယိမ်းစမ်း
သည်လိုတမ်းလား၊ ရှောင်စမ်းပါစေ
လေယူရာဝေး၊ ပြေးချင်ပေးအုံး ။
မြသွေးစိုလျက်၊ ရွက်နုလိုစိမ်း
စိမ်းစမ်းသစ်စမ်း၊ သည်လိုတမ်းလား
စိမ်းကားပါစေ၊ ဝေဝေလွင်လွင်
ပင်ခြေခပ်သိမ်း၊ ပင်လုံးစိမ်းမလား ။
ကောင်းကင်အနှံ့၊ ခြေဆန့်ရှောင်ရင်း
မိုးတွင်းတိမ်တိုက်၊ မိုးရွာလိုက်တော့
ခေါင်းငိုက်ဒူးထောက်၊ မိုးပေါက်ဖြစ်ကာ
ပြန်မလာလား ။
မိုးတွင်းသစ်ပင်၊ မြင်သမျှစိမ်း
ပင်လုံးစိမ်းစေ၊ နွေကိုရောက်လျှင်
ဝါကျင်ညှိုးခြောက်၊ ပင်ခြေအောက်မှာ
ဒူးထောက်ကျကြွေ၊ မနေပါလား ။
ရွက်နုလိုစိမ်း၊ တိမ်နှယ်တိမ်းသူ
စိမ်းလိုက်တိမ်းလိုက်၊ ရှောင်သွေလိုက်စမ်း
စိတ်ကြိုက်သလို မုန်းတော်မူ ။

Title: လွမ်းသမုဒ်ပြင်
By: မောင်စိန်ဝင်း
ရင်မှာဖြစ်သည့်၊ ချစ်ခြင်းတေးနု
ခံစားမှုကို၊ ယခုထက်တိုင်
မဆိုနိုင်သေး ။
နုနပျောင်းပျောင်း၊ သွယ်လက်ချောင်းဖြင့်
စောင်းကြိုးညှိရင်း၊ အတင်းအလျော့
အပျော့အမာ၊ အသံသာကို
ဖွေရှာမောလျက်၊ နာရီရက်တို့
သက်သက်ကုန်လွန်ခဲ့လေပြီ ။
ဆိုမည့်တေးလဲ၊ ရေးပြီးမဟုတ်
အတွေးရှုပ်လျက်၊ အသိခက်၏
ဆိုရက်ဝေးကာ၊ ဝေဒနာနှင့်
ရင်မှာပြင်းပြ၊ ခံစားရသည့်
ဆန္ဒသာလျှင် ရှိခဲ့သည်။
မြနရွက်ဆင့်၊ ပန်းမပွင့်သေး
လေးနုထွေး၏၊ အေးအေးသံသာ
ကြားနေပါရဲ့ ။
သက်လျာသစ်၊ အချစ်မျက်နှာ
မမြင်ပါသေး၊ နုထွေးပါးလျား
နှုတ်ခမ်းဖျားမှာ၊ စကားချိုမြ
မကြားရပေ၊ ခြေသံဖွဖွ
ရှေ့လမ်းမမှာ၊ ကြားရုံသာရှိသေးသည် ။
သခင့်အတွက်၊ ညံ့သက်ကြည်သာ
နေနားပါရန်၊ နေရာထိုင်ခင်း
ပြင်ဆင်ရင်းနှင့် အသင့်ဖြစ်လျက်
မီးခွက်ဆီဖြည့်၊ မညှိရသေး
မှုံရီမှေးမှိန်၊ ကိုယ့်နေအိပ်ထက်
သခင်တက်ရန် ၊ နှုတ်ဆက်မဖိတ်ကြားပါနိုင် ။
တစ်နေ့နေ့လျှင် ၊ သခင်နှင့်တွေ့
မွေ့ရမည်ထင့် ၊ မျှော်လင့်စောင့်စား
နေရငြားလည်း ၊ မြသားရွှေဥ
ချစ်သက်စုနှင့် ၊ ခုထိခုတိုင်မဆုံသေး ။

Title: ပန်းချစ်သူ
By: မောင်စိန်ဝင်း
ခင်
ဆံယဉ်နွယ်မြိတ်သွယ်ချ
သိပ်လှလို့ နန်းဆန် ။
ခင်ရယ်
စပယ်ပန်ပါဦး
မြမြတ်ထုံးကပိုရိုနဲ့
မြန်မာလိုမြန်မာအလှ
မြန်မာ့နည်းမြန်မာ့ဟန် ။
မောင်နဲ့တွေ့တော့လည်း
ကဲ မျက်စိမှိတ်
တိတ်တတ်ကလေးအနမ်းခံ
ပန်းပန်နော် ဟုတ်လား ။
တကတဲခင်
ဘယ်သူမြင်ဘယ်သူသိမှာလည်း
ခင့်ကြည့်ရတာရှက်သလိုနဲ့
အို အို မျက်စိဖွင့်
ခင့်ပါးမှာကြည့်လိုက်စမ်း
နှင်းဆီပန်းအနီပွင့်
ထပ်ဆင့်ပန်ထား ။

Title: မီး သို့မဟုတ်
By: မောင်စိန်ဝင်း
အပူမီးရယ်လို့
အယူသည်းကာမတွေ့ချင်
လောကခရီးမှာ
သောကချည်းလို့ ထင်ချင်ထင်
တွယ်တာသမျှ သံယောဇဉ်
တစ်ရံရောတွင်က ပုံပြင်မဟုတ် ။
အပူတစ်စကိုလည်း
သူမျှဝေလျှင် လက်ဆောင်ဖြစ်စေတော့
ယူပါရစေတစ်သက်နှောင်ရစ်ကာ
ချစ်မိသူ ကဗျာအလှတမ်းရင်းသီထုတ်ရမယ့်
ဪ ထာဝရလွမ်းချင်းရှည်တစ်ပုဒ် ။

Title: ပိုးဖလံ
By: မောင်စိန်ဝင်း
အိပ်မက်မှာလား၊ စကားပြောဖော်
စိတ်ကူး ပျော်သစ်၊ မခေါ်ဖြစ်မင့်
အတွေးနှင့်ပင်၊ စွဲလမ်းချင်ခဲ့ ။
မြင်ခွင့်ရလည်း၊ အိပ်မက်ထဲက
လွမ်းဆဲမျက်နှာ၊ ကဗျာတစ်စ
ထာဝရဖြစ်တည်
ဪ ကာလနှစ်ရှည်အမြဲတမ်း
စွဲလမ်းနေရတော့မှာလား ။
သံယောဇဉ်နွံထဲ
သမုဒယဝဲနစ်၊ အချစ်မြားစူးကာ
ဝေဒနာအဆိပ်တက်
အိပ်မက်တစ်ခုမဟုတ်တော့သည့်အခါ
သောကခြေရာထု
ရတနာတစ်ခုလိုစုစည်း
ရင်ထဲမှာ သိမ်းဆည်းရင်းနဲ့ကျွမ်း
အလွမ်းရင့်လို့နေ
ဒါပေမယ့်
ပန်းပွင့်လိုမကြွေတော့ပါလားကွယ် ။
လွမ်းပွင့်
အလွမ်းနှစ်ကြာလျှင်
ပန်းသေတ္တာတွင်ပန်းတွေပြည့် ။
မလွမ်းလောက်လေသလား ။
ပန်းခြောက်တွေမကြွေသေးတာတော့
အနေဝေးကာတို့ တွေ့ခွဲရင်လည်း
ရင်ထဲကသခင်လုပ်ပါလို့
မြင်တတ်အောင်ကြည့် ။

Title: ကမ္ဘာသို့မဟုတ်
By: မောင်စိန်ဝင်း
နေ့ကိုကူးက ၊ လကိုမတွေ့
ညကိုမေ့၏ ။
ညရောက်ပြန်ချေ၊ နေကိုမတွေ့
နေ့ကိုမေ့၏ ။
ကမ္ဘာမြေ
နေနှင့်လည်းပျော် ၊ လနှင့်ပျော်ကာ
အဖော်ရှာ၍
မျက်နှာပြောင်းလဲမြန်တတ်သူ ။

Title: ဖြောင့်ချက်
By: မောင်စိန်ဝင်း
လွမ်းဖို့ရှိတာ
သိလိုက်ပါကြောင်း
မျက်ရည်ချောင်းမှာ
ခေါင်းအုံးလေး မျောနေ ။

Title: ခရီးသည်
By: မောင်စိန်ဝင်း
ကုလားအုပ်တကောင်ဟာ
သူ့တို့ ထဲမှာ
ရေတွေကိုသိုလှောင်ပြီး
ကန္တရခရီးကိုသွားနေတယ် ။
လူတစ်ယောက်ဟာ
သူ့ရင်ထဲမှာ
အကြင်နာနဲ့နားလည်မှုတွေကိုသိမ်းဆည်းပြီး
ခွဲခွာခြင်းခရီးကိုစနေတယ် ။

Title: တစ်နေရာစီ
By: မောင်စိန်ဝင်း
သမုဒယပုံပြင်
အခုမှဝင်ယုံချင်မိ ။
တမင်ကြံရင်ခုန်ဆဲမှာပေါ့
ယှဉ်မဆုံမြင့်ရုံနဲ့ ခွဲပြန်တော့
ရင်ထဲမှာမရေမရာနဲ့
တစ်နေရာသွေခွာမယ့်နိမိတ်ပေလား
ဝေဒနာစိတ်အပူတစ်စကို
သူမျှပြန်၏ ။

Title: ရင်ခွင်ပြောင်း
By: မောင်စိန်ဝင်း
အစုံကိုခူး၊ အဖူးကိုခြွေ
အားရလေသော်၊ ပွင့်ရွှေနီလွင်
လက်ပံပင်မှ၊ ရွက်ကျင်စိပ်စိပ်
တမာရိပ်ကို၊ အိပ်တန်းအမီပျံလေပြီ ။
တမာတန်း၌၊ အပန်းလည်းဖြေ
ခိုနားနေကာ၊ တမာသီးမှည့်
စားသုံးဖြည့်လို့၊ အားပြည့်လေက
ငှက်ညိုမြလျှင်၊ ပညောင်ပင်သို့
ခိုဝင်နေခဲ့ပြန်၏ ။
ညောင်ရွက်ခတ်သံ၊ စောင်းညှင်းဟန်ကို
နားခံမပြီး၊ ကြည်မွေ့ပြီးကာ
ညောင်းသီးကိုစား၊ မြူးပျော်ပါးရင်း
အားသစ်တဖန်၊ ဖြည့်ခဲ့ပြန်၏ ။
လက်ပံမှလျှင်၊ တမာပင်သို့
ရွက်ကျင်ပြည့်သိပ်၊ တမာရိပ်မှ
ရွက်စိပ်ဝေလွင်၊ ပညောင်ပင်သို့
ဟိုဝင်သည်နား ၊ ဟိုနားသည်ပျံ
ဖူးတံကိုဖျက် ၊မြရွက်ကိုခြွေ
စားသုံးလေမှ ၊ ငှက်ရွှေညိုမြ
အသွေးလှကာ၊ ဘဝမြမည်ထင်ပါသည် ။
မတည်မမြဲ ၊ဟိုသည်ဝဲလို့
မိုက်မဲကျင့်ပျက် ၊မြကျေးငှက်ဟု
ဆိုရက်သူက ၊ဆိုလေကြလျှင်
မြငှက်ခေါင်းငုံ့ခံပါမည် ။

Title: အထောက်အထား
By: မောင်စိန်ဝင်း
ခင်ငယ်စဉ်က
အင်းဝရာဇဝင်၊ သင်ဖူးဖတ်ဖူး
ကြားဖူးမှာပေါ့
ကြော့ကြော့နုချော လှပသော
စောဥမ္မာရဲ့ ဇာတ်ကြောင်းလေ ။
သတိုးမင်းဖျားက
မိဖုရားစောဥမ္မာကို
ကြင်နာနှောင်ရစ် ၊ အချစ်ကြီးချစ်ခဲ့သတဲ့ကွယ် ။
တစ်နေ့ပေါ့
သော့သွမ်းပုန်ကန် ၊သူပုန်ရန်မျိုး
ချိုးနှိမ်ရန်အသွား ၊သတိုးမင်းဖျားခမျာ
ကျောက်ရောဂါနဲ့ သေခါနီးဖြစ်ပါလေရော ။
ရောဂါကျွမ်းလျှင် ၊ အဆင်ခြင်နိုင်
ရင်မှချစ်သော ၊စောဥမ္မာအား
တစ်ပါးသူလက်ဆက် ၊မစွန့်ရက်ခဲ့နိုင်
တွဲဖက်သေချင် ၊လင်နဲ့မယား
ဘဝခြားမှာ နှစ်ပါးကြည်လို
ဆန္ဒပိုလို့ ၊ ကျွန်ကိုအသတ်ခိုင်းလိုက်သတဲ့ ။
စောဥမ္မာက၊ မာယာနှင့်ညု
နစေပျော့စေ၊ မြူဆွယ်လေရင်း
ညတွင်းချင်းပင် မင်းစေကျန်အား
လက်ျာထား
နှစ်ပါးကြည်ဖြူနန်းသိမ်းလိုက်သတဲ့ ။
ဒါပါပဲခင်
ရှင်ဘုရင်ကို၊ အချစ်ပိုက်
ရောဂါသည်းတုန်း၊ အဆုံဖြတ်မှား
ချစ်အားကြီးသူ၊ စိတ်မှတ်ယူလို့
ငြူစူမိခိုက် ။
ခင်တို့လိုမျိုး၊ မိန်းမဆိုးတို့
မညှိအလှူ တတ်နိုင်သူဟု
ခုတွေ့ ခုချစ်၊ ဖြစ်သလိုကြိုက်
စည်းစိမ်တိုက်ကို နှစ်ခြိုက်ခုံမင်
အဆင်မခြင်၊လင်အဖြစ်ရွေး
ဝန်မလေးသူ
ပေးခဲ့ကတိ၊ ရှိခဲ့သစ္စာ
မရေရာသူ
ရင်မှာအမုန်းပွားတယ်ခင် ။
ခင်ငယ်စဉ်က
သင်ဖူးဖတ်ဖူး၊ ကြားဖူးသော
မိန်းမချော
စောဥမ္မာတို့ဇာတ်ကြောင်းလေ ။

Title: ဥယျာဉ်မှူး
By: မောင်စိန်ဝင်း
မခူးရက်ပါ
ဆူးချက်ကိုကြောက်လို့ မဟုတ် ။
မဆင်ရက်ပါ
ပင်ထက်ကိုမမီလို့ မဟုတ် ။
မနမ်းရက်ပါ
အလှမ်းခက်မှာစိုးလို့မဟုတ် ။
ခူးချင်ဆင်၊ယုယချင်မင့်
သခင့်အတွက်၊ပင့်သက်ဟာ ကဗျာ
ကာရန် ဟာ အိပ်မက်ပေမို့
ရက်လမှ နှစ်တွေပြောင်း
ဪ အသက်တမျှချစ်နေကြောင်းကို
ရေလောင်းပေါင်းသင် ပြုပြင်ဖူးပါတဲ့
ဥယျာဉ်မှူးလိုကျွန်ုပ် ။

Title: လွမ်းရဲတယ်
By: မောင်စိန်ဝင်း
သူမေ့ပြီလား
လူတွေ.ရန်မဆိုထားနဲ့
နှစ်ကိုယ်ကြားရုံ ဖုန်းဆက်တဲ့ ဓလေ့တောင်မှ
ဪ မုန်းရက်လို့မေ့ပြီထင် ။
ကြားယောင်ကာ
နားထောင်ရတော့မလားရယ်နဲ့
သူ့စကား မုသားတောင်ယုံချင်တတ်သူမို့
သူပြောလျှင်
ပုံပြင်ပင် တကယ်မှတ်ပြန်တော့
မလည်ပတ်သူလို့သူငြိုငြင် ။
မလွမ်းတက်လို့ လား
လွမ်းတက်သူမပူရှိနိုင်ပါ့
သူသိအောင်ဘယ်လိုပြောရမလဲ
ဘယ်လိုမောကာဘယ်လောက်ရင်ဆို့ပေမယ့်
ခင်မို့လို့ တစိမ်းပြင်ပြင်
စိမ်းချင်ချင်နဲ့ စိမ်းနိုင်ရက် ။
ခင်ခင်စိမ်းပေမယ့်
ရင်ငြိမ်းအောင်အပူမသတ်နိုင်လို့
အပူဇာတ်ကိုအခန်းဆက်နေတဲ့
ပန်းသက်သေဝေဒနာပွင့်တွေက
လွမ်းရက်ရှည်ကြွေကာ မရင့်ပြန်တော့
ခင်ခင့်လိုဘယ်သူခွဲနိုင်မလဲ
ပူရဲတယ် သည်ရင်ကျွမ်းအောင်
လွမ်းတော့ဆယ်သက် ။

Title: လိပ်ပြတေလေ
By: မောင်စိန်ဝင်း
ညနှင့်လိပ်ပြာ၊ စိတ်ကမ္ဘာတွင်
ချာလည်ဝဲစေ့၊ မွေ့ပျော်လွန်းစွ
ညလည်းမှောင်မှောင်၊ သန်းခေါင်ယံထောက်
လမ်းစပျောက်ရင်း
စိတ်နောက်ခြေလှမ်းပျက်ရသည် ။
ညကိုမပစ်၊ လကိုချစ်၍
မူးယစ်ဝေသီ၊ ဂီတလှိုင်းများ
လှုပ်ကား၏၊ ပိုးသားစောင်းညှင်း
တေးသီချင်းဖြစ်၊ နှင်းထုကိုလွှင့်
အချိန်မြင့်တိုင်၊ ညဉ့်ကိုနှုတ်ခွန်းဆက်လိုက်သည် ။
တစ်ခါတစ်ခါ၊ သစ္စာတရား
အရှာသွားသူ၊ နှုတ်ဖျားလွင့်ခြွေ
ရေမြေအဏ္ဏဝါ ကမ္ဘာမြေခြားရာဝယ်
ရှောင်ဖယ်ထွက်ပြေး၊ ရှာလေဝေးသည့်
တေးဖြင့်ညဉ့်ကိုလွှမ်းခြုံသည် ။
အမှောင်ထုဝယ်
စပယ် ကိုချစ်၊ မြနုသစ်မို့
ချစ် ချစ်ဖို့ကောင်းလွန်းတယ် စပယ် စပယ်
နနယ်လှုပ်ရှား၊ တေးသွားသီရင့်
အနမ်းဖြင့်၊ ညဉ့်၏နှုတ်ခမ်းနားခိုသည် ။
တေလေလိပ်ပြာ
စိတ်နာသီကျူး
ပွင့်ဦး ကြွေတိုင်း
အရိုင်းစပယ်မို့ပစ်ပယ် ပန်တော်မဝင်တယ်
ရင်ဝယ်လှိုင်းခတ်၊ ဖျတ်ဖျတ်နာကျင်
ညဉ့်၏ရင်မှာ၊ ပင်လယ်မျက်ရည်ဝေရသည် ။
သုံးနှစ်သုံးခါ၊ ရာသီပြောင်းရင့်
ညဉ့်တို့လွန်၍ နေ့ကိုမခင်
နေမမြင်အား၊ ဝိုးဝါးထင်မိ
အသိနှင့်စိတ်၊ လအရိပ်မှာ
ယိုဖိတ်တွယ်ရင်း၊ လေပြင်းတိုက်ခတ်
တေးသံရပ်၏၊ တောင်ပြတ်လိပ်ပြာ
ဦးတည်ရာကင်း၊ ညဉ့်ခံတွင်းမှာ
ပျံရင်းလမ်းပျောက်ရတကား ။

Title: မုဆိုးတစ်ဖြစ်လဲ
By: မောင်စိန်ဝင်း
ပန်းညွန့်ညှာချိုး၊ နံ့သာခိုးသူ
မုဆိုးကျွန်တော်ဖြစ်ပါသည် ။
တစ်ပွင့်သာမင်၊ တစ်ပင်သာစိုက်
ရူးမိုက်သည်ထင်၊ ကျွန်တော့်ရင်မှာ
အပင်မပျိုး၊ မြတ်နိုးရာပန်း
လက်တန်းဆွတ်ခြွေ၊ ကျေနပ်နေလိုက် ။
ကျွန်တော့်မှာ
နံ့သာသင်းထုံ၊ ငုံစပွင့်စ
ပန်းအလှတွေ၊ ရသလောက်ခူး
စိတ်ကြည်နူး၏တစ်ဦးတည်းသာ
ပန်းသေတ္တာနှင့်
မာလာနန်းတော်ဆောက်ခဲ့သည် ။
ကာလကြာလျှင်
တစ်ပင်သာပျိုး၊ မြတ်နိုးသူတွေ
ရေမြေလေနှင့်၊ အခန့်သင့်လို့
ပွင့်ကြဆုံကြ၊ နံ့သာမြနှင့်
အလှသစ်နေချိန်ဝယ် ။
ကျွန်တော့်လိုမျိုး
နံ့သာခိုးသူ၊ မုဆိုးလက်ကျ
ပန်းမရတော့ ကာလရှည်ကြာ
ပန်းသေတ္တာလည်း၊ ဝတ်လွှာညှိုးခြောက်
အလှပျောက်ကွယ်၊ တွယ်တာစရာ
ရင်ဗလာနှင့်
မာလာနန်းတော်ပျက်သတည်း ။

Title: ရင်းစားမရနိုင်းသောအရာ
By: မောင်စိန်ဝင်း
ချိုမြိန်သောအရသာ
အောင်မြင်ခြင်းမှာ ရှိတတ်ပါတယ် ။
ထိခိုက်သောဝေဒနာ
ဆုံးရှုံးခြင်းမှာ ရှိတတ်ပါတယ် ။
ထာဝရအောင်မြင်နေခြင်းဟာ
တစ်ကြိမ်တစ်ခါဆုံးရှုံးခြင်းကို
ဖုံးလွှမ်းမေ့ပျောက်အောင်
စွမ်းဆောင်နိုင်ခြင်းအရှိပါလေ ။
ထိုတစ်ကြိမ်တစ်ခါဆုံးရှုံးခြင်းသည်ကား
နှလုံးသားကို စွန့်လွှတ်လိုက်ရခြင်းတည်း ။

Title: ပျောက်ဆုံးခြင်း
By: မောင်စိန်ဝင်း
အရှေ့နေဟာ
တစ်နေ့တစ်ခါထွက်တယ် ။
ရာသီပန်းပွင့်သစ်တို့
တစ်နှစ်တစ်ခါပေါ်မယ် ။
အာရုံများ၏အရိပ်
မျှော်လင့်ခြင်းစိတ်ပေါ်မှာတည်ပါတယ် ။
နေဝင်တော့မယ်ကွယ်
နောက်တစ်နေ့နေထွက်ဖို့လေ ။
ပန်းတွေနွမ်းတော့မယ်ကွယ်
နောက်နှစ်နောက်ရာသီပွင့်ပို့လေ ။
ချစ်သူကခွဲသွားသည့်အခါ
ရာသီပန်းမဟုတ်
အရှေ့နေအဟုတ်သည့်အတွက်
မျှော်လင့်ချက်သည် ။

Title: ထွက်ဆိုပါသည်
By: မောင်စိန်ဝင်း
သံယောဇဉ်ဖြင့်
နှောင်ငင်တွယ်ရစ်၊ ကျွန်မချစ်မိ
အပြစ်ရှိသည် ။
တွယ်ငြိခြင်းဖြင့်
ရင်တွင်းစူးနစ်၊ ကျွန်မချစ်မိ
အပြစ်ရှိသည် ။
အတွယ်အတာ၊ ဘယ်အရာဖြင့်
ဖယ်ခွာလို့ရ၊ ကျွန်မ မသိ
ဝဋ်ရှိလေသမျှ၊ ချစ်မိနေရပါသလား ။
နှလုံးသားမှာ၊ အနာတရ
ထာဝရဖြစ်တည်
အခုတော့
ကျွန်မချစ်မိအပြစ်ရှိသည် ။

Title: နာတာရှည်
By: မောင်စိန်ဝင်း
ရေခဲတုံးကလေးလိုတစ်ခဏ
အရည်ပျော်ကျမသွားတာ
ပရုပ်လုံးလေးကြာကြာမခံ
အငွေ့ပျံပြီးပျောက်မသွားတာ
ဝေဒနာ
စေတနာ
အကြင်နာ
မမြင်သာဘဲတွေ
မမေ့သာဘဲလွမ်းတဲ့
တမ်းတခြင်းအိပ်မက်ရှည် ။

Title: ရင့်ကျက်ချိန်
By: မောင်စိန်ဝင်း
တစ်ပွင့်ပျက်လို့
ပင့်သက်ချခဲ့ရတယ်ခင်
တစ်ခက်ကြွေလို့
မျက်ရည်ကျခဲ့ရတယ်ခင်
တစ်ပင်ညှိုးလို့
ရင်းကျိုးခဲ့ရပါတယ်ခင်
တစ်ပွင့်သာမင်၊ တစ်ပင်သာတွေ့
အလေ့ကျပန်း၊ နွမ်း၍မ္မကြေ
အပင်သေသော်၊ ကျွန်တော်လိုမျိုး
ပန်းမြတ်နိုးသူ၊ စိတ်ညိုပူပန်ရတယ်ခင် ။
မျိုးစေ့ရှိလျှင်၊ အပင်ရှင်၏
အပင်ရှိက၊ အပွင့်ရ၏
လှရာရွေးလိုက်၊ ကြိုက်ရာစိုက်လေ
ရေမြေလေရှိ၊ ပန်းပွင့်ရှိမည်
အဘိဓမ္မာ၊ ရုပ်သစ္စာကို
လေ့လာထိတွေ၊ သည်ယနေ့မှာ
အလေ့ကျပန်း၊ ညှိုးခွေနွမ်းလျှင်
အဆန်းလုပ်၍မငိုချင် ။

Title: နှင်း
By: မောင်စိန်ဝင်း
နွေဦးနှင်းလို၊ ဆောင်းတွင်းနှောင်းလွန်
ခရီးကျွံရ၊ ပိန်းပိတ်ကျလည်း
ခဏတစ်ဖြုတ်၊ အတုလုပ်သလား
သူ့နှုတ်ဖျားက၊ ယုံမှာလေရက်
အခြောက်ခက်စွ၊ နေထွက်သည်နှင့်
ဝေးဝေးလွင့်မည်၊ သခင့်ရာသီ
တာရှည်မရဲ၊ နတ်ဆက်ခွဲသော်
ကြေကွဲ တ လျက်၊ ဝိညာဉ်ဆက်၍
အိမ်မက်တိုင်းမှာနှင်းဝေမည် ။

Title: ခင်
By: မောင်စိန်ဝင်း
ဖျက်ခနဲဝင်
ခင်က လေရူး
ပန်းခူးတစ္ဆေ ၊
ဆက်ခန်ကျင်
ရင်မှဝေဖူး
ပန်းဦးခြွေ ။
တိမ်အရုပ်လား
တိမ်ပါးတတ်စွာ
ဗလာအသဲ
ရင်ထဲအတုတပ်ထားတဲ့စက် ။
မငြိမ်လှုပ်ရှား
စိမ်းကားဖြတ်ခွာ
မာယာအဆင်ခွဲ
ခင်လဲ
သုဘဒ္ဒါမိဘုရားရဲ့ အဆက် ။

Title: ညို
By: မောင်စိန်ဝင်း
ဟိုး တောင်ထိပ်မှာ
မိုးရိပ်ညိုညို ၊ မှိုင်းရီဆို့လျှင်
ပိုလို့တမ်းတ၊ သတိရလျက်
ဖြေပြေခက်လို့
မျက်ဝန်းထဲမှာ မိုးရွာပြီညို ။
ဒါပါပဲကွယ်
ပုံပြင်ရယ်ထား၊ အိပ်မက်များလို
မေ့သွားနိုင်ရိုး၊ အဖြစ်မျိုးလား
မြတ်နိုးနှောင်ရစ်၊ သောကဖြစ်လျှံ
ချစ်ခြင်းဆင်းရဲ၊ မိုးသားမည်းညို
ပြိုမည်အုံးအုံး၊ မိုးထစ်ခြုံးပြီး
နှလုံးသားတောင်ထိပ်က အလွမ်းမိုးရိပ်တွေပါညို ။
နေ့စွဲမရှိတဲ့အချစ်
မမေ့ရဲပေမယ့်
တစ်နေ့ခွဲမှာတေ့သိတယ်ခင်။

Title: နေ့စွဲမဲ့အချစ်
By: မောင်စိန်ဝင်း
မမေ့ရဲတဲ့အဖြစ်တွေ့မို့
ကနေ့လဲ
သစ်ဆဲသစ်မြဲလို့ထင် ။
ဘာသံမှ မကြားချင်ဘူးနော် တဲ့
အမိန့်တော်လို အမှာစကားတွေနဲ့
အခါတစ်ပါးကသူ့သံစဉ်
အခုပြန်မြင်ရဲ့ သူ့အမူအနွဲ့ ။
တစ်ရံတစ်ခါဆီက
ဒဏ္ဍာရီလိုအဖြစ်တစ်ခုလို့
ချစ်သူ့အတွေးမှာပုံပြင်မှတ်ပါသလား
စိတ်ပြတ်နာ မာနအငွေ့တွေနဲ့
တိမ်းဖြတ်ခွ ထာဝရမေ့ချင်လို့
မတွေ့ သာအောင်သခင်ခွဲတောင်မှ
ရင်ထဲမှာဝေဒနာကျွမ်းကာ
အချစ်ရယ် လွမ်းလို့ကျန်ရဲ့ ။

Title: ဝေး
By: မောင်စိန်ဝင်း
လွမ်းမျက်ရည်ဝေဒနာပေးချင်လို့
ပန်းသက်သေခြေရာကလေးတွေနဲ့
သွေခွာပြေးပုန်းသူခင် ။
အတိမ်းခက်ပေမယ့်
စိမ်းရက်တယ်ငြင်ငြိုမလား
ရင်ကိုခွဲကာသခင်ကြည့်လျှင်ဖြင့်
မြင်မိမယ်ထင် ။
သမုဒယဆိုတဲ့ချစ်ကြိုးတစ်မျှင်
ရစ်တိုးဝင်လို့အဝိဇ္ဇာလွှမ်း။
ပူပူသရွေ့ကိုတော့
သူ သူတွေ့ကာဘယ်လိုသိနိုင်မလဲ
ရင်ထဲမှာကျွမ်းမြေဆွေး
ဝေး ဝေး ကလွမ်း ။

Title: မာနကိုအပ်နှင်းခြင်း
By: မောင်စိန်ဝင်း
သူငြင်ငြိုလျှင်
ခွန်းချိုစကား၊ ကြားချင်ခဲ့လျက်
မပြောရက်ရဲ၊ ပြောခက်ခဲ၏ ။
သူမေ့ချင်လျှင်
မြင်လိုလျက်လည်း၊ မကြည့်ရဲပါ
ခွဲခွာခက်နိုး၊ ပူပန်းစိုး၏ ။
သူပျော်ချင်သော်
ပူပင်သောက၊ ရှာမီးစခဲ
ရင်ထဲသိုလှောင်၊ လောင်မြိုက်ခြင်းဒဏ်
ကျွန်ုပ်ခံ၍၊ မြှုပ်နှံကြေကွဲ
နေခဲရဲမည် ။

Title: ဥဩ
By: မောင်စိန်ဝင်း
နွေအကြိုငှက်၊ နွေရက်မှပဲ
တေးဆိုရဲသော၊ ဥဩဖြစ်လျက်
ဆောင်းနှင်းစက်ကို၊ တွယ်မက်သည့်တိုင်
ပိုင်ခွင့်မရှိ၊ ကြည့်ခွင့်မကြုံ
ဆုံခွင့်မရ၊ တစ်ဘဝစီ
ရာသီမတူ၊ သူကဆောင်းနှင်း
ဆောင်းတွင်းမှာဝေ
ပျော်ပါးစေလား၊ စကားလွမ်းချင်း
ဖွဲ့ သီရင်းနှင့်၊ နှင်းကိုတမ်းတနေတတ်သူ ။

Title: လျှပ်ပန်း
By: မောင်စိန်ဝင်း
မေ့မှာစိုးလို့
မြတ်နိုးတွယ်ငင်၊ သံယောဇဉ်ဖွဲ့
မြင်ကြည့်လှည့်လေ၊ သိစေချင်သည် ။
ဝေးမှာစိုးလို့
နှောင်ကြိုးပတ်ရစ်၊ ထပ်ထပ်သစ်ချည်
နားလည်ငဲ့ညှာ၊ မခွာရက်ရဲ
မခွဲနဲ့နော် ခေါ်လိုက်ခင်သည် ။
လွမ်းမှာစိုးလို့
မြတ်နိုးမိခြင်း၊ နောင်ရစ်တင်းသည့်
ချစ်ခြင်းတစ်စ၊ သမုဒယအပူ
သူ့မှသူဆိုသည့်အစွဲ၊ ရင်ထဲမြေကျွမ်း
ကိုယ်ပဲလွမ်းမယ်
တမ်းတမြိုက်ဆူ
ကိုယ်ပဲယူမယ်
သူမသိစေ၊ ရှိပါစေတော့
ကြာလေလေဝေး၊ ဝေးလေလေမေ့
မေ့လေလေပျောက်၊ အိပ်မက်လောက်သာ
ထင်ပါစေကွယ်၊ တကယ်ဆိုက
တစ်ဘဝတစ်လမ်း၊ ခဏလမ်းကြုံ
လျှပ်ပြက်ရုံမျှ၊ ပုံပြင်ကလေးပဲမှတ်လိုက်နော် ။

Title: မွေ့ပျော်ခြင်း
By: မောင်စိန်ဝင်း
သူ့ကိုတွေး၍
မှေးပျော်ထက်ဝက်၊ အအိပ်ပျက်ည
အိပ်မက်ပါရစေ
သူ့ကိုလွမ်း၍
ကျမ်းမြေ့နေဆဲ၊ ဖြေလဲမရ
ကြေကွဲပါရစေ
သူ့ကိုချစ်၍
လွမ်းသစ်လောင်မြိုက်၊ အပူတိုက်သမျှ
ယူလိုက်ပါရစေ
သူကစွန့်ကာ
ခွဲဝံ့ချန်ရက်၊ သောကလက်ဆောင်
တစ်သက်နှောင်၍၊ တမြေ့မြေ့ကြွေ
နေ့နေ့တွေမှာ၊ ဝေဒနာသစ်
ခြေရာဖြစ်ရော့
အပြစ်ဒဏ်ထား၊ အသစ်ခံစားစေ
အပူဝေလျှင်
ဪ သူကျေနပ်အောင် ကျွမ်းမြိုက်မည်။

Title: အချစ်
By: မောင်စိန်ဝင်း
ပြက္ခဒိန်မရှိ
ရက်အချိန်မသိ
နာရီမရှိ
ရာသီမညှိ
မအိုသည့်အရာ
ထာဝရအလင်တန်း
ဘဝရဲ့ စမ်းအိုင်ကလေးတစ်ခု ။

Title: နယ်နိမိတ်
By: မောင်စိန်ဝင်း
တိမ်လိုလွင့်လျှင်
ကောင်းကင်ထဲသော
လွင့်မျောမှာလေ
လှိုင်းလိုပြေးလျှင်
ပယ်လယ်ထဲသာ
လိမ့်လူးမှာလေ
ဘယ်လောက်ဝေးဝေး
အတွေးထဲမှာ
ရင်ထဲမှာလေ
ဝေဒနာကောင်းကင်
ဝေဒနာပင်လယ်
သည့်ထက်ကျယ်လို့
ဘယ်မှာဘယ်သူပုန်းမလဲ ။

Title: နောက်ဆုံး
By: မောင်စိန်ဝင်း
မပိုင်ပန်းတည့်
တမ်းတသည့်ဝန်၊ ကိုယ့်အလွန်လေ
ဘာသာဖြေမိ၊ တွယ်ငြိသမျှ
သောကန္ဒိဝဋ်၊ လျှော့ချွတ်၍
လွတ်မြောက်ခွင့်အား ပေးသနားပါ ။
မဆိုင်မှန်းသိ
လွမ်းသနစ်ကျွံ၊ လွန်လေပြီးသော
သံယောဇဉ်ဇာတ်၊ မမေ့တတ်၍
ဖြတ်ခက်ဝေးခက်၊ ပြေးထွက်မရ
သမုဒယတိုး၊ ကိုယ့်အဆိုးပါ
မြတ်နိုးခြင်း၏၊ အပြစ်ရှိက
ခံပါရစေ ။
မနှင်လေလဲ
ခွဲဝံ့စွန့်ထား၊ နှလုံးသားကို
နားလည်နေရင်း၊ နားလည်ခြင်းဖြင့်
ရင်တွင်းကျွမ်းလောင်၊ သူပျော်အောင်တွက်
ဒီတစ်သက်မှာ
နှုတ်ဆက်ခဲ့မည်
နှုတ်ဆက်မည်လေ ။

Title: ဆက်ခြင်းနှုတ်
By: မောင်စိန်ဝင်း
နှုတ်မဆက်ရဲပေမယ့်
ရုတ်တရက်ခွဲလိုက်ပါပြီခင် ။
ခင်နင်းမယ့်ငြမ်းကို ခင်ဆင်
ခင်လျှောက်ချင်တဲ့လမ်း ခင်ဖောက်
လမ်းခွဲရောက်မှတော့
ဝမ်းနည်းလောက်စရာမငိုကြေး
ဟို အဝေးမှာပဲသူစိမ်းပြင်ပြင် ။
ခဏတာအပျော်မချစ်ပေမယ့်
ဘဝမှာအဖော်မဖြစ်လေတော့
မျှော်ရစ်လျှင်သူနောက်ဆံတင်းလေမလား
သံယောဇဉ်အကျန်အကြွင်းကိုလဲ
မာန်တင်းကာခင်ခင်ဖြတ်ပါတော့
အမျှင်မပြတ်သမျှရှေ့ခရီးမတွင်
မေ့ပြီလျှင်ခင်ပျော်နိုင်ရဲ့ ။
စိမ်းပြတ်နာမနမမွေးပေမယ့်
တိမ်းဖြတ်ခွာထာဝရဝေးသင့်ပြီမို့
ဝဋ်ကြွေးကျန်အပူစကိုပဲ
ယူမျှကာတစ်သက်လွမ်းပါရစေတော့
ခင်ဆင်တဲ့ငြမ်း ဝင်နင်း
ခင်ခင်းတဲ့လမ်းခင်လျှောက်ကာ
ဝမ်းမြောက်ကြည်ရွှင်နေတတ်ပါလို့
ကျေနပ်စွာအဖော်သစ်နဲ့
ခင်ရယ်
ပျော်ရစ်ကျန်ခဲ့ ။

Title: ချစ်သူ
By: မောင်စိန်ဝင်း
မျက်စိမှိတ်ထားပါလျက်
ကောင်းကင်ကိုသတိရသည့်အခါ
တိမ်များကိုမြင်နေရပါသည် ။
အလွန်ဝေးကွာသည့်အရပ်ကိုရောက်နေပါလျက်
ပင်လယ်ပြာကိုစဉ်းစားမိသည့်အခါ
လှိုင်းပုတ်သံကိုကြားယောင်နေတတ်ပါသည် ။
အခန်းကျဉ်းထဲမှာအိပ်နေပါလျက်
ဥယျာဉ်ထဲသို့စိတ်ရောက်သွားသည့်အခါ
နှင်းဆီရနံ့ကိုခံစားရရှိနေတတ်ပြန်ပါသည် ။
သေဆုံးသည်အထိ
မှတ်မိကျွမ်းဝင်သွားစေမည့်အရာမှာ
ချစ်သူသာဖြစ်ပါ၏ ။

Title: ချစ်သူလာလေ
By: မောင်စိန်ဝင်း
ချစ်သူလာလေ
အိမ်မက်ရှည်ကို ၊မျက်ရည်သုတ်လိုက်
မိုက်မှဖြစ်မယ် ။
ဆင်းရဲခြင်းက၊ တံခါးမသို့
ခြေချရောက်လျှင်၊ ပျော်ရွှင်တတ်ခြင်း
ပြတင်းဝမှ၊ ခုန်ချပြေးထွက်
မနက်ညစာ၊ ဝမ်းဗလာကို
မေတ္တာနဲ့ဖြည့်၊ ပြည့်ပါ့မလား
နားလည်သားပေါ့ ။
နှစ်ကိုယ့်တစိတ်၊ ချစ်ရိပ်ဝေဝေ
ထမင်းရည်နှင့်၊ ဖြေသာသာ
စေတနာပို၊ သူ့ကိုကိုယ်ကြည့်
ကိုယ့်သူကြည့်နှင့်၊ ဝမ်းပြည့်တယ်ဆို
ကိုယ်မယုံရဲ ။
ခင်လဲအသိ
လက်တွဲသည့်နောက်၊ လျှောက်ဖို့မနီး
တို့ခရီးတွက်၊ နည်းနည်းဖြစ်စေ
ထောက်ကူလေမလား၊ နှစ်ဦးသားတွေး
လေးငါးခြောက်နှစ်၊ ခြစ်ချုပ်ငွေစု
နုအိလှစွာ၊ ကတ္တီပါဘိနပ်
ဈေးကြီးဖြစ်ပေး၊ ဝယ်မိသေးရဲ့
ကြေးကြီးတဲ့ဘိနပ်နှစ်ရံကို ။
တို့ခရီးလမ်း
ရွံကြမ်းထူထပ်၊ ဘိနပ်ကတ္တီပါ
အရာမဝင်၊ ခင်လည်း သိရဲ့
ဒါပေမယ့်လေ
ရှိစေတော့ခင်၊ မှားပြီးပြင်ခက်
ရှေ့ဆက်ဖို့လေ
ဝေဿန္တရာ၊ ဇာတ်တော်မှာလို
ရွာနိုးရွာနိုး၊ ရွှေမိုးငွေမိုး
မမျှော်ကိုးသာ
ရာသီမသိ၊ ပန်းနှင့်ညှိယူ
ကြည့်စမ်းပါခင်
ဘာပန်းမြင်သလဲ
ဘယ်ခွင်ဘယ်ဂြိုလ်
ဘယ်လိုရာသီ ခင်အသိ ။
တစ်နေ့ တစ်နေ့
တစ်ကွေ့ကွေ့ပေါ့ ၊မြေအောက်မှာနေ
သစ်ပင်မြစ်တွေက၊ ပန်းပွင့်ရမယ်
ယုံကြည်တယ်လေ
တကယ်တော့ခင်၊ အမြင်အသိ
ပန်းပွင့်ရှိနေတာ၊ ခေါင်ဖျားမှာဖြစ်
အမြစ်ပွင့်မှ၊ ပန်းပန်ရလျှင်
ဆံမျှင်ခေါင်းပြီး၊ ပန်းပန်ပြီးမှ
လက်တွဲရလျှင်
ခင်ရောကိုယ်ရော၊ လောကနောက်စွန်
တမလွန်ထိ၊ ပန်းပွင့်ရှိပါ့မလား
စဉ်းစားရင်းလေ၊ မတွေဝေနဲ့
ဝေနေသည့်ပန်း၊ အတင်းလှမ်းဆွတ်
ဇွတ်ယူမှပဲ၊ လက်တွဲရမယ်
ခင်ရယ် သည်တော့။
ချစ်သူလာလေ
အိပ်မက်ရှည်ကို
မျက်ရည်သုတ်လိုက်
မိုက်မှဖြစ်မယ် ။

Title: ပန်းသတင်း
By: မောင်စိန်ဝင်း
နှင်းဆီပွင့်ကိုကိုင်ထားရင်း
လေညင်းထဲကနှင်းဆီရနံ့
လည်ဆန့်ခေါင်းမော်
ဘာကြောင့်မျှော်မလဲ ။
တွေ့ဆုံခြင်း၏အခြားမဲ့၌
ရွက်နုကလေးတွေ
မဝေခင်တလောက
ရွက်ကြွေမှာပင်စည်အထီးကျန်တယ် ။
ဥဩကလေးတွေ
မတွန်မီတစ်လက
နှင်းမှုံရိပ်ဝေ မြူတွေသည်းထန်တယ် ။
ခင်ခင်ရယ်
ရင်ခုန်ခြင်းဟာ
ဝေဒနာရဲ့ အစပါ
မပြေလည်တဲ့ဘဝမှာ
မကျေနပ်ခြင်းဖြင့်သာ
ရင်မှာကျွမ်းဆူဝေ ။
တွေ့ဆုံခြင်းတွေ
မတိုင်မီကတည်းက
ခွဲခွာမှုကိုကြိုတင်တွေးပါတယ် ။
ပျားရည်အနမ်းတွေ
မဝေမီကတည်းက
မျက်ရည်ဥကို
ကြိုတင်စုပါတယ် ။
ခင်ခင်ရယ်
မပြေနိုင်တဲ့အရသာ
တွယ်တာမှုသမုဒယပါ
မနေပျော်တဲ့ဘဝမှာ
မပျော်ရွှင်ခြင်းဖြင့်သာ
ရင်မှာညှိုးပူစေ ။

Title: ပတ်ဝန်းကျင်
By: မောင်စိန်ဝင်း
မုန်တိုင်းတိုက်မှ
ပန်းကြွေကျတာ
မဟုတ်ပါဘူး
လေရူးဝေ့ရုံ
နင်းထန်ရုံနဲ့
ပန်းငုံလေးတွေ
ကြွေတတ်ပါတယ် ။

Title: မေတ္တာရပ်ဝန်း
By: မောင်စိန်ဝင်း
သွားစို့မေ
နေခြည်နုထွေး၊ ကျေးမြသံချို
ထိုနေရာသို့
လရိပ်မျှင်တန်း၊ ညမွှေးပန်းနဲ့
ပျံ့ဆွတ်ဝေရီ၊ ကြည်နူးနှစ်လို
ထိုနေရာ၌ ။
မျက်ဝန်းညှိုးရိပ်၊ စိတ်ကောက်ပြိးထန်
နားလည်ရန်ခက်၊ မေ့နိုင်ရန်စွ
သံသယနှင့် ၊မာနလေးများ
ထားခဲ့မိလျှင် ၊အကြင်နာငှက်
တေးမြွက်မသီ ။
မုန်းမေ့ရဲခြင်း ၊ ရက်စက်ခြင်းနှင့်
တင်းပြတ်ဖောက်ပြန် ၊သူစိမ်းဆန်လျှင်
ဒဏ်သင့်ကြွေနွမ်း ၊သစ္စာပန်းငုံ
မထုံမပျံ့ ။
သွားစို့မေ
နေစို့သည်မှာ
နှစ်တစ်ရာထိ ။

Title: ကံ့ကော်တောသို့ နောက်တစ်ခေါက်
By: မောင်စိန်ဝင်း
ကျောင်းဖွင့်ပြီဆို
မြရည်ဆွတ်သော၊ ကံ့ကော်တောလျှင်
ငယ်သွေးဝင်စ၊ အပျိုမလို
အလှနုသစ်ဝေပြန်ပြီ ။
မရောက်ကြာရှည်၊ သည်နေရာတွေ
ခြေရာချင်းထပ်၊ ဇာတ်လမ်းလေးများ
ထားခဲ့ဖူး၏၊ သတိရသား
အတွေးများနှင့် အင်းလျားကန်ဘက်ရောက်ခဲ့တယ် ။
ဟို တစ်ခါက
ရတနာရှေ့၊ ဝေ့လည်ဝဲလည်
ရစ်သီလျှောက်ကာ၊ မျက်နှာရွန်းမြ
မြင်ရမလား၊ သွားလာခဲ့ပုံ
အုတ်ခုံလေးနား၊ စကားခွန်းစ
ရင်ခုန်ရပုံ၊ အတွေးစုံနဲ့
မလုံမလဲပြုံးရသေး ။
သည်သစ်ပင်အောက်၊ ရင်ချင်းပွေ့အပ်
မွန်းကြပ်အနေခက်၊ ဖက်တွယ်ရှိုက်နမ်း
သိပ်ကြမ်းတယ်ကွယ်၊ ကျီစယ်ပြောဟန်
မာန်လျှော့စိတ်လျှော့၊ ကဲ နမ်းတော့လို့
ငါ့လိုက်ပုံလေးမြင်ယောင်သေးတော့
အတွေးထဲမှာရှက်သလို ။
သည်နေရာပေါ့ ရင်မှာဆတ်ဆတ်
ချစ်သူဖြစ်လို့၊ ရပ်တည်မရ
လွမ်းနာကျပုံ၊ ပူဆွေးပုံတွေ
အာရုံထဲမှာအသစ်ထင် ။
ဪ သည်ကထွက်လာ၊နှစ်တွေကြာပေါ့
အာရုံနသစ်၊ ဝဲလည်ရစ်နေ
ပျိုမျစ်ဘဝ၊ တမ်းတမိငြား
စားဝတ်နေမှု၊ လူမှုဒုက္ခ
ဘဝဒဏ်သင့်၊ အရွယ်ရင့်လာ
ငါ့မျက်နှာမူ
ဇရာရိပ်တို့သန်းပြီတည့် ။

Title: ခရီးဖော်
By: မောင်စိန်ဝင်း
အမှောင်လမ်းမှာ
ခြေလမ်းယိမ်းယိုင် ၊မထိမ်းနိုင်ဘဲ
လဲလုလုမှာ၊ ငါတို့တစ်တွေ
သူ့ကူငါ့တွဲ ၊ မခွဲခဲ့လေ
ရောင်နီလာမှ ၊ငါတို့တစ်တွေ
ကိုယ့်ကိုယ်ရပ် ကိုယ်တိုင်မတ်၍
သွားတတ်ပြီဘဲ ၊မာနလွဲကာ
လမ်းခွဲကြမှာ ၊စိုးမိပါတယ်
ဘယ်လိုဖြစ်ဖြစ် ၊နားလည်ချစ်တယ်
ယုံကြည်တတ်ပြီး ခရီးအတူ
မညည်းညူဘဲ
သွားရဲစို့မေ ။

Title: ပန်းနဲ့လိပ်ပြာ
By: မောင်စိန်ဝင်း
ပန်းရိပ်မှာ
လွမ်းလိပ်ပြာဝဲ ။
အနုသယလမ်းမှာ
သမုဒယပန်းမခြွေသာတော့
ဝေဒနာဝတ်ရည်ဖြစ်ပါလို့
သံယောဇဉ်အမျှင်သစ်တွေနဲ့
ယစ်မူးတွယ်တာနမ်းရှိုက်နေဆဲမှာပဲ
အချစ်ရယ်
ရင်ထဲမှာတော့ ကျမ်းမြိုက်ကြေကွဲ ။

Title: ဘဝရာသီ
By: မောင်စိန်ဝင်း
လျှောက်ရဲသလား
နှစ်ယောက်ထဲ သွားမယ် ။
လမ်းမပြေကြမ်းနေခဲ့ရင်လဲ
မနမ်းဝေအပန်းဖြေလှည့်ပါကွယ့်
လျှောက်ရမှာကတော့
ပန်းခြွေတဲ့နေ့ ။
ဘဝရာသီအလှည့်မှာ
အလှယာယီဖွဲ့ လေသလား
ပြာလဲ့ဆင်းပြေ
ဪ
နှင်းဝေလို့ မှုံ့ရီလောင်း ၊
သောကနှင်းတွေလား
မောဟနှင်းတွေလား
လောကတွင်းမှာ မှုံရီဝဲလေမှ
သူ့ကိုလေ
ယုံကြည်ရဲစွာ နားလည်သမျှအမှားဖြစ်အောင်
ထားရစ်ကာ ကျွမ်းစေခဲ့သူရဲ့
အနမ်းတွေနဲ့
အလွမ်းတွေဖွဲ့
ဖြေမပြေမင်းစေတဲ့အကြောင်းပါပဲ
အချစ်ရယ်
ရင်ထဲမှာတော့
ပန်းခြွေတဲ့နွေ နှင်းဝေတဲ့ဆောင်း ။

Title: ဝေဒနာအသစ်
By: မောင်စိန်ဝင်း
မျိုးစေ့မချ၊ အကိုင်းမှပွား
အမြစ်စွာဝေ၊ မြေကတုတ်စည်း
ဖန်းတီးရှင်သန်နိုင်ခဲ့ပြီ ။
ရုက္ခဗေဒ၊ တည်ထွင်ကြလျက်
ကိုင်းချင်းဆက်ယူ၊ မူလရောင်ပျက်
နှစ်သက်သလိုမျိုးကူးသည် ။
သည်လိုဆိုကွယ်၊ အချစ်ရယ်
နှစ်ဆယ်ရာစု၊ လူမှုသိပ္ပံ
နည်းသစ်ဖန်ကာ၊ ရင်မှာခံစား
နှလုံးသားအတု၊ ခုချစ်ခုမုန်း
သုံးချင်ရာဖြစ်၊ ပြောင်းလဲပစ်နိုင်
နည်းသစ်စက်သစ်၊ ဖန်တီးဖြစ်လျှင်
အကြင်နာတွေ၊ ရေထဲလွင့်မျော
သိပ္ပံတောမှာ၊ သောကမရှိ
စက်ရုပ်ချည့်နေ၊ ဤလူ့ပြည်
တို့တွေပျော်နိုင်ပါ့မလား ။

Title: အို အချစ်
By: မောင်စိန်ဝင်း
အချစ်ရဲ့ ခြေရင်းမှာ
သေခြင်းတရားမေ့ထားတယ် ။
လမိုက်ညရဲ့ ငွေလ
ထာဝရအလင်းတန်း
ဘဝရဲ့ စမ်းအိုင်လေးသဖွယ် ။
ကိုးကွယ်ရင်း ဆည်းကပ်ရင်း
မြတ်နိုးရင်း တွယ်တာရင်း
မရှိခြင်း၊ မသိခြင်းဆိုတဲ့ပစ္စက္ခအရိပ်ကို
ချစ်လက်စစိတ်ကလေးကဖုံးကွယ်
ပြုံးရယ်လို့ကြည်မွေ့ ။
အားလုံးကို မေ့လျော့စေသည့်အရာ
ထာဝရနိဗ္ဗာန်လေးများပျောက်ဆုံး
အို အချစ်ဘယ်မှာပုန်းပြီလဲ
ခွေးနုံးကာရင်ဟာလို့
ဝမ်းဗလာပြည့်ပါကြောင်းကို
အစာအိမ်အူဟောင်းလောင်းက
တောင်းခံတဲ့နေ့ ။

Title: ရင်ထဲမှာ
By: မောင်စိန်ဝင်း
တစ်လှိုင်းထွက်တစ်လှိုင်းဝင်
ပင်လယ်၏ကမ်းခြေလို
တစ်ရောင်လွင့်တစ်ရောင်ထင်
ကောင်းကင်၏တိမ်တိုက်လို
တစ်ခုပျောက်တစ်ခုလက်
မိုးထက်ကကြယ်တွေလို
တစ်လှည့်ပြီးတစ်လှည့်လာ
ရာသီသစ်တွေလိုပြောင်းနိုင်ပါ့မလား
တစ်ပွင့်ကြွေတစ်ပွင့်သစ်
ပန်းဖြစ်ရင်လည်းအကောင်းသား ။

Title: ထာဝစဉ်သာ
By: မောင်စိန်ဝင်း
ရာသီစည်းကိုက်၊ ငုံပွင့်လိုက်နှင့်
ကြိုက်ရာပန်းတွေ၊ ဖူးပွင့်ဝေ ။
ငယ်ဘဝက၊ ရခဲ့သည့်ပန်း
နွမ်းသွေ့ရော်ငြား
စာအုပ်ကြားမှာ
အစားထိုး၍မညှပ်နိုင် ။

Title: သားဦးဝေဒနာ
By: မောင်စိန်ဝင်း
ချစ်ပြီဆိုတော့
တဲအိုမှာလည်း၊ အနေရဲတယ်
လက်တွဲကြစို့၊ နှစ်ကိုယ့်တစ်စိတ်
အံကိုကြိတ်လို့၊ ဖြေသိပ်ရောင့်ရဲနိုင်ခဲ့သည် ။
မဝတဝ၊ မျှတခွဲဝေ
စေတနာပို၊ သူ့ကိုကိုယ်ကြည့်
ကိုယ့်သူကြည့်နှင့်၊ ရှိသမျှရောင့်ရဲ
ရင်ထဲရွှင်ပျ၊ ပန်းသမျှလည်း
စမ်းကျရေနယ်ငြိမ်းအေးသည် ။
ဒုက္ခခရီး
မညည်းညူမိ၊ မရှိအတူ
နေပူမိုးရွာ၊ ဖြတ်သန်းလာကြ
ဘဝတစ်ဆစ်၊ အလှသစ်တိုး
ရင်နှစ်ကိုယ်စား၊ သားဦးဖွားချိန်
စားဝတ်နေရေး
ကလေးအနာဂတ်
မတွေးတတ်တော့
သုံးကျပ်ရှစ်ဆယ့်ငါး
နေ့စားလုပ်ခ၊ အာမ မခံ
ဆန်ဈေးဆီဈေး၊ ဘာဈေးညာဈေး
တွေးရင်းရင်မော၊ သောကဝန်ထုပ်
စိုးရိမ်ရုပ်ဖြင့်
တုန်လှုပ်ချောက်ချားရပြန်၏ ။

Title: မတိုင်မီ
By: မောင်စိန်ဝင်း
စခဲ့ပြီးလျှင်
ခရီးကြမ်းတမ်း၊ ပန်းချင်ပန်းလိမ့်
လမ်းဆုံဆိုသည် ရှိရမည်လေ
မိုးထိမားစွင့်၊ အမြင့်ဆုံးတောင်လည်း
ရီမှောင်ညိုရိပ်၊ တောင်ထိပ်ရှိမည် ။
အကျယ်ဆုံးပင်လယ်
ကျယ်ချင်ကျယ်စမ်း၊ ကမ်းရိုးရှိမည် ။
ခွဲခွာခြင်းလေ
ကာလရှည်လျား၊ ငါတို့သွားပြီး
ပြန်၍နီးလျှင်
အထီးကျန်မှုဆိတ်သုန်းမည် ။

Title: အဝေးချစ်
By: မောင်စိန်ဝင်း
ဝေးကွာခြင်းဖြင့်၊ လွမ်းရင်းအောက်မေ့
နေ့နေ့ညည၊ သတိရ၏
ခွဲမှသိတယ်
ပဝါဖွေးအိ၊ မျက်နာထိကပ်
အပ်မိစဉ်လည်း၊ ခင်ခင့်ကိုယ်ငွေ့
မွေးပျံ့ဝေ့ထင်
မှန်ကိုကြည့်လည်း၊ မှန်ထဲကပ်ခို
ရှိသလိုပင်
ထင်တတ်မြင်တတ်
အရာရာလေ
နေစဉ်ခိုက်က၊ သူမအရိပ်
ဖိတ်စဉ်ရှိဆဲ
ရင်ထဲခင်ရှိ
ဝေးမှသိတယ် ။

Title: အလွမ်းည
By: မောင်စိန်ဝင်း
အော်ဟစ်ဆူညံ ၊ ကလေးသံတို့
နာခံရခက် အအိပ်ပျက်ည
ကလေးထငို၊ အို အို ကျွတ် ကျွတ်
မလွတ်မလပ် စိတ်ကျဉ်းကျပ်သလို
တစ်ကိုယ်တီးတည်း
ညခရီး၌ ငြိမ်းငွေ့ တိတ်ဆိတ်
အိပ်မရပြန် ကိုယ်ချည်းကျန်မှ
ငိုသံလွှမ်းသော၊ ရှေးသရောက
ငါ၏ညတို့
အစပြန်ကောက်လွမ်းမိသည် ။

Title: နားလည်ကြစို့အချစ်ရယ်
By: မောင်စိန်ဝင်း
ပန်းကလေးတွေကြွေလိမ့်နိုး
စိုးရိမ်တတ်လျှင်
ပန်းခင်းပေါ်ကျော်ဖြတ်ရင်း
နင်းပါနဲ့ခင်
စမ်းကလေးတွေ ရေကြည်ပျောက်
နောက်မှာစိုးလျှင်
ချောင်းနောက်ရေ ခြေဝင်ဆေး
ဆေးပါနဲ့ခင်
ချစ်တတ်ခြင်းတွေလွမ်းတတ်ခြင်းတွေ
သတိရခြင်းတွေလည်း
သိပ်သည်းမှုတွေ ၊ကျပ်တည်းမှုတွေ
ဆင်းရဲမှုထဲ ။
ရာသီဟောင်းလို ပြောင်းမယ်ဆို
ငိုရမှာက တို့နှစ်ယောက် ။

Title: ထိုသစ်ပင်
By: မောင်စိန်ဝင်း
သူ့လက်ကိုယ့်လက်
နှစ်ယောက်လက်ဖြင့်
ထွန်ယက်ချ
ပျိုးခဲ့ရသည်
ဘဝဆိုသောသစ်တစ်ပင်
ရုန်းကန်လှုပ်ရှား
ယုံကြည်အားမာန်
သည်းခံနားလည်
ထိုမြေဆီတို့
ငါတို့ ဖို့လျှင်
လွမ်းဆွေးချစ်တတ်
မြတ်နိုးခုံမင်
ကြင်နာခြင်းတွေ
ရေကြည်ရေစက်
ငါတို့ပက်လျှင်
ထိုသစ်ပင်သည်
ရှင်သန်ညို့ဆိုင်း
အကိုင်းခက်ဝေ
အသီးဝေလျက်
အရိပ်ထွက်မည်
တို့ယုံကြည်၍ ။
တစ်လှေတည်းစီး
သွားဖို့မနီး
တစ်ခရီးထဲ
ဝဲစုပ်တော့လှေယိုင်
ပဲ့ကိုင်ရင်းလှေစောင်း
လှေဝမ်းခေါင်းပေါက်ချင်ပေါက်
မှောက်လဲအတူတူ
ရောက်လဲအတူတူ
ကူညီအားဖြည့်
နားလည်ကြည့်နော်
ပြန်လှည့်လို့တော့မဖြစ်ဘူး ။

Title: ခရီးသည်နှစ်ဦး
By: မောင်စိန်ဝင်း
ကာလရထားသည်
ထာဝရတရားကိုနှုတ်ဆက်လို့
ကသုတ်ကရက်ခရီးနှင်
တစ်ရက်ပြီးတစ်ရက်
အသက်ကြီးသထက်အသက်ကြီး
ပျက်စီးခြင်းသည်သာ နိစ္စ တဲ့
စိတ်ကတော့လက်မခံချင်
မိုးရွာထဲမှာအတူတူ
နေပူထဲမှာအတူလျှောက်
လူနှစ်ယောက် စိတ်တစ်ခုနဲ့
အရိပ်လုဖို့ရုန်းကန်
ထုံးစံအတိုင်းလျှာနဲ့သွား
ကဗျာဖွဲ့ မထားလောက်တဲ့ပဋိပက္ခ
သည့်ထက်မကတဲ့စားဝတ်နေရေး
ကုန်ဈေးနှုန်းနဲ့ မီးဖိုချောင်ဗေဒ
အဖြေမရတဲ့စွာကိုတွက်ရင်း တွက်ရင်းနဲ့
သက်ပြင်းတွေအခါခါချပါလို့
ကာလရထားပေါ်က ကို နဲ့ ခင်
ဪ
နှစ်ကိုယ်နဲ့ ယှဉ်လို့ပျော်နိုင်ကြပါသလား ။
မေတ္တာကိုအားကိုး
သစွာကိုအားကိုးလို့
အစားထိုးမရနိုင်တဲ့ယုံကြည်ခြင်းတွေနဲ့
ထုံကြည်သင်းမယ့်မနက်ဖြန်ကိုမျှော်လင့်တဲ့စိတ်
အနိစ္စ ကိုအံတုရင်းဖြစ်တည်
တစ်ချစ်သည်သာတစ်ဘဝ
ထာဝရလို့ယုံပါကွယ် ဆိုတဲ့
နှစ်ဆယ်ဝန်းကျင်ကစကားမျိုး
နားမရိုးပေမယ့်မဆိုဖြစ်
နှစ်ကိုယ်ချစ်ဆိုတာ
နားလည်စွာနဲ့ရုန်းကန်ခြင်းပါ အချစ်ရယ်
အမြစ်တွယ်နေတဲ့ သမုဒယအငုတ်
အခုဘဝမှာ ဘယ်သူလာလို့နုတ်နိုင်မတဲ့လဲ
အခက်အခဲကိုအတူကျော်လို့
အပူပေါ်လူနော်ဖြစ်လာကြမှတော့
ခေတ်ကာလ ဇနီးမယားဆိုတာ
ဖြစ်လာသမျှ မညည်းမကျွေးနဲ့
ကာလရထားပေါ်က
အချစ်ထာဝရခရီးသွား ။

Title: နေ
By: မောင်စိန်ဝင်း
နေရောင်ကြောင့်
ပန်းတို့လှ၏ ။
နေရောင်ကြောင့်
ပန်းတို့ညှိုး၏ ။
အချစ်ကြောင့် နူးညံ့သိမ်မွေ့
လောကသည်ချမ်းမြေ့ဖွယ်ထင်၏ ။
အချစ်ကြောင့်မနာလိုဝန်တို
လောကကိုအကျဉ်းတန်စေပြန်၏။

Title: လ
By: မောင်စိန်ဝင်း
ထိုညက
ပြည့်ဝန်းစွာသာခဲ့သည့် လ
တစ်စစဆုတ်သွားတယ်
ထိုညက
တစ်ခြမ်းသာရှိခဲ့သည့် လ
တစ်စစပြည့်လာတယ် ။
လ လိုအေးမြ၊ ခဏမဟုတ်
မဆုတ်မပြည့်၊ ပကတိလေ
ပူပါစေ
နေလိုသာပဲ ချစ်ချင်၏ ။

Title: နိုးနေသည်ဟုအိပ်မက်သူများ
By: မောင်စိန်ဝင်း
တစ်စုံတစ်ခုအတွက်
ငါတို့အသက်ရှင်၏ ။
တစ်စုံတစ်ခုအတွက်
မနက်ပေါင်းများစွာ
ညပေါင်းများစွာ
ငါတို့လှုပ်ရှားရုန်းကန်၏ ။
တစ်စုံတစ်ခုအတွက်
အသက်နှင့်ထပ်တူ
မြတ်နိုးသူများနှင့်လည်း
ငါတို့ခွဲကြ၏ ။
ထိုတစ်စုံတစ်ခုမှာ
ငါတို့အတွက်
အိပ်မက်ဖြစ်နေပါလျှင်
ငါတို့ဘဝ
ညအသင်္ချေမှာ
ငါတို့အိပ်ပျော်
နေဆဲသော်တည့် ။

Title: တစ်နည်းနည်းဖြင့်
By: မောင်စိန်ဝင်း
အကြင်နာလက်ဖြင့်ကိုင်မော့စေလျက်
ပါးနှစ်ဘက်ကို
မက်မောတွယ်တာ
နမ်းခဲ့မိပါသည် ။
ဒေါသလက်ဖြင့် ရုန့်ရင်းကြမ်းတမ်းစွာ
ထိုပါးနှစ်ဘက်ကိုပင်
ရက်စက်နာကျင်အောင်ရိုက်ခဲ့မိပါသည် ။
ယုယမက်မောစွာ
နမ်းခဲ့မိပါသောကြောင့်လည်းကောင်း
ရက်စက်ခက်ထန်စွာ
ရိုက်နှက်ခဲ့မိပါသောကြောင့်လည်းကောင်း
ချစ်သူသည်ငါ့အား
ထာဝရ၊ တမ်းတနာကြည်း
သတိရပြီးနေနိုင်ပါစေသတည်း ။

Title: ဆပ်ကပ်
By: မောင်စိန်ဝင်း
သမုဒယ ကြိုးနှစ်ခုကို
မင်းကတစ်ဘက်
ကိုယ်တစ်ဘက်ကိုင်
ထိုင်သည့်ရင်သွေးကြိုးပေါ်မှာ
မင့် ကြောင့်ဖြစ်ဖြစ်
ကိုယ့်ကြောင့်ဖြစ်စေ
ပြေလျှော့ပြုတ်ကျ
ကြိုးတစ်စလွတ်
တိမ်းပါးချွတ်ချော်
ရှိခဲ့သော် ။

Title: ပျိုမျစ်နေသောသစ်ပုတ်ပင်
By: မောင်စိန်ဝင်း
တက္ကသိုလ်ရွှေရတု
ယုယတွဲမီ၊ အတူလည်ခဲ့
ချစ်သူနဲ့ခင်၊ ပင်ပန်းညှိုးချုံး
သားသုံးယောက်အမေဖြစ်ပြီ ။
နှစ်တစ်ရာပွဲ၊ ဆင်နွှဲချိန်ဆို
ငါတို့အိုလိမ့်၊ မြေးကိုလက်ဆွဲ
ပွဲခင်းထဲမှာ
မိုးဖွဲဖွဲ၊ ရွှေရတုည
ပြန်တမ်းတရင်း၊ အောက်မေ့ခြင်းတွေ
ရင်တွင်းနသစ်၊ အလွမ်းဖြစ်လိမ့်
အချစ်ဘယ်တော့မအိုနိုင် ။

Title: နှင်းဆီ
By: မောင်စိန်ဝင်း
နှင်းစက်ထိစို၍
အို အနုမျက်ဆုံးနှင်းဆီ
ရနံ့ဖြင့်သင်းရီထုံပျံ့စေ၍
လိပ်ပြာတို့၏ ဝန်းရံခစားခြင်းကို
ကျေနပ်ဝမ်းမြောက်စွာ
ဂုဏ်ယူပါလေ
အဆင်းဖြင့်တိမ်းညွတ်နူးစေ၍
ပျားပိတုန်းတို့၏ ဝတ်ရည်သောက်သုံးမှုကို
နှစ်ခြိုက်ရွှင်လန်းစွာ
ပေးဝေနိုင်ပါစေ
ဆူးခက်တို့ဖြင့်ဝန်းရံဝင့်ကြွားစေ၍
သိက္ခာနှင့်မာနတရားအရေခွံကို
မြဲမြံစွာဝတ်ရုံထားနိုင်ပါစေ
လေပြင်းခြွေ၍
မြေပေါ်သို့ရောက်လာသည့်တိုင်
သခင့်အဆင်းကိုမြင်ခွင့်မရ
သခင့်ရနံ့ကိုနမ်းခွင့်မကြုံနိုင်ဘဲ
သခင်နှင့်အဝေးဆုံးအရပ်မှ
သခင်လည်းသိမည်မဟုတ်သော
အမြစ်သည်
သခင်၏ ကျော်ကြားမှုမတိမ်ကောစေရန်
ရေကြည်ရေစက်တို့ကို
ခက်ခဲစွာစုပ်ယူ၍
ဖြန့်ဝေပေးနေဆဲပါလေ ။

Title: မာနမဲ့စွာ
By: မောင်စိန်ဝင်း
ပြက်ရယ်ပြုမှုကိုခံရသည့်အခါ
အားငယ်သွားတတ်သော်လည်း
မည်သည့်အခါမှစိတ်မဆိုးရက်ပါလေ
အနိုင်ကျင့်မှုကိုခံရသည့်အခါ
ဝမ်းနည်းသွားတတ်သော်လည်း
မည်သည့်အခါမှမနာကြည်းရက်ပါလေ
တန်ဖိုးမထားမှုကိုခံရသည့်အခါ
မကျေနပ်မှုကိုခံစားရတတ်သော်လည်း
မည်သည့်အခါမှမငြိုငြင်ရပ်ပါလေ
စွန့်ပစ်သွားခြင်းကိုခံရသည့်အခါ
ကျွမ်းလောင်မြိုက်စွာ ပူပန်ရသော်လည်း
မည်သည့်အခါမှမေ့လျော့၍မရနိုင်ပါလေ
စတွေ့သည်မှ
ငါသည်သင့်အား
မာနတရားကိုပေးအပ်ထားခဲ့သောကြောင့်တည်း ။

Title: ကဗျာနေ
By: မောင်စိန်ဝင်း
စူးစူးရဲရဲ၊ လောကထဲမှာ
ဖြာကျဖျန်းပက်၊ အလင်းလက်နှင့်
နှုတ်ဆက်မယ်လေ
ကဗျာနေသည်
အလင်းရောင်ထွက်
အရုဏ်တက်စ၊ အံ့ပျဆိုင်း
မိုးသားမှိုင်းဝေ၊ နေကိုလွမ်းကာ
မိုးမည်းရွာစေ့၊ ရာသီဆိုးဝါး
ဖုံးကွယ်ထား၏ ။
ရာသီဥတု
သူ့ကာလလိုက်၊ စည်းကိုက်လှည့်ပတ်
ပြောင်းလဲတတ်၏၊ ပတ်ဝန်းကျင်မှာ
ရာသီသာသော်
ကဗျာနေရောင်ထွက်ပါလိမ့် ။

Title: အနိစ္စမဲ့ရထားပေါ်မှာ
By: မောင်စိန်ဝင်း
လေးဆယ်မပြည့်ခင်မှာ
မတွေ့ချင်တာတွေတွေ့ရ
မေ့ချင်တာတွေမေ့မရနဲ့
နေ့ညဆိုတဲ့ရထားကတော့
အသွားမပျက်အရှိန်ကောင်း
အချိန်ဟောင်းဆိုတဲ့ဘူတာတွေကိုဖြတ်ခဲ့ပါပြီ ။
အမှန်အမှားကို
ခံစား၍သိတတ်
မွန်မြတ်သည့်အလုပ်
ယုတ်ညံ့သည့်အခင်း
တရားခြင်း၊ မတရားခြင်း
မျဉ်းတစ်ကြောင်းရဲ့ တစ်ဘက်စီမှာ
မျက်ရည်ဟာပုလဲမဟုတ်ပေမယ့်
ရွဲလုပ်နိုင်တဲ့ရယ်သံများ
ရထားပေါ်မှာအထင်ကရ
မြင်ရလည်းမြင်ရပါသည် ။
တစ်ကိုယ်ချင်းပါပဲ
ကိုယ်ဆင်းမည့်ဘူတာကိုမသိပေမယ့်
အလိုမပြည့်တာချင်းတော့တူညီ
အပူသည်တွေရဲ့ နေ့ညရထား ။
ခရီးသွားချင်းပေမယ့်
စည်းတားရင်းစိတ်အနေခြား
မိတ်ဆွေလားရန်သူလား
ဘာသာစကားမဲ့သည့်ဆိတ်ငြိမ်ခြင်း
ရင်တွင်းကအကျယ်လောင်ဆုံးအသံများနဲ့
ခံစားလို့ခွဲတတ်
တွဲသတ်မှတ်ကာစီးနင်း
ခရီးပြင်းနှင်တရိပ်ရိပ်ပြေး
ဟိုး အဝေးဆုံးကိုသွား ။

Title: ကိုးဆယ်ပုံစံ
By: မောင်စိန်ဝင်း
တစ်ထောင့်ကိုးရာရှစ်ဆယ်ကိုးဟာ
ဒီဇင်ဘာ၏၊ နှင်းမှုန်ပြည့်သိပ်
ဆောင်းအရိပ်မှာ၊ အိပ်မောကျသေ
ကျန်ရစ်လေပြီ
တစ်ထောင်ကိုးရာကိုးဆယ်သည်
ခေတ်အမီဆုံး၊ အသစ်လွင်ဆုံး
အုံးအုံးကျက်ကျက်၊ ကြိုဆိုလက်ကမ်း
နှစ်ဆန်းနှစ်သစ်
ခရစ္စမတ်နှင့်အတူရောက်လာ၏ ။
ကိုးဆယ်ပုံစံ
မှန်ကားကက်ဆက်၊ အသစ်စက်ဆုံး
မက်မော်နှစ်လို၊ တန်ဈေးပိုကာ
ဘယ်မှာဖြစ်ဖြစ်၊ ခေတ်မီနေတယ်
ကိုးဆယ်ပုံစံ
တစ်ထောင်ကိုးရာကိုးဆယ်သည်ကား
ရပ်တန့်နားနေ၊ မဖြစ်လေ၍
နှင်းဝေရီကျ၊ ကာလသင်္ချိုင်း
မှုန်မှိုင်းပိတ်ကာ၊ ဒီဇင်ဘာဆီ
ခြေဦးတည်ရင်း
အိုမင်းအလာ
နှစ်အဟောင်းသည်
ဒီဇင်ဘာတွင်၊ အသက်ငင်ဆဲ
လောကထဲမှာ၊ လူများစွာလေ
လာမည့်အသစ်
တစ်ထောင့်ကိုးရာကိုးဆယ့်တစ်ကို
နှစ်သက်ရွှင်ချို
ကြိုကြပြန်ရော ။

Title: သွေး
By: မောင်စိန်ဝင်း
ငယ်ငယ်တုန်းက၊ ထိခိုက်ရှနာ
ဒဏ်ရာရလျှင်၊ မြင်ဖူးပါသည်
အနီရောင်သွေးများ
တစ်စားတည်းပင်
ကြီးတော့လေ
အေ ဘီ အေဘီ နှင့် အို
သွေးကိုခွဲခြား၊ အုပ်စုများကွဲ
တစ်စားတည်းမတူ
သွေးဟူသည်မှာအမျိုးမျိုး ။
သွေးချင်ရောစို့
သွေးချင်းနှောဖို့
သွေးအုပ်စုတူ၊ သူ့မူနဲ့သူသတ်မှတ်
ကန့်သတ်ချက်ဆိုတာလည်းရှိတယ် ။
ဘာပဲဖြစ်ဖြစ်၊ သွေးကိုစစ်ဖို့
သွေးနှောဖို့အတွက်၊ တို့သွေးတို့သိ
လှူဖို့ရှိက၊ လှူရဲကြစို့
သွေးကသမိုင်းတင်လိမ့်မယ် ။
အပြာရောင်များ
အမြင့်ဆုံးအပူချိန်မှာ
မီးတောက်အပြာ
သစွာ၏အဆင်အသွေး
ဆေးရောင်အပြာ
ငြိမ်းချမ်းရေသင်္ကေတ
လှပသောအပြာ
ပတ္တမြားလိုမနီရဲ
ကျောက်စိမ်းခဲလိုမဟုတ်
ကျွန်ုပ်မြတ်နိုးသောရတနာ
ကြည်ပြာ
နီလာ
သို့မဟုတ်
ကျွန်ုပ်ရင်ထဲက ကဗျာ ။

Title: စကားမြား
By: မောင်စိန်ဝင်း
စကားတစ်ခွန်း
ပျားတစ်ဇွန်းလို
ကြည်ချိုမွေးမြ
ဖေးမသလား ။
စကားတစ်လုံး
အဆိပ်ပုံးထင်
နားဝင်မချို
ရန်လိုသလား ။
လူပြောမသန်၊ လူသန်မပြော
ဟောသည်မှာကြည့်၊ ပစ်ကွင်းထိအောင်
တော်တည့်ဖြောင့်မှန်
ဟိံ သစ္စံ
အမှန်တရား
စကားမြားသည်
မှားသူ့ရင်ကိုစိုက်စေသတည်း ။

Title: ခရီး
By: မောင်စိန်ဝင်း
အိပ်မရတဲ့
စိတ္တဇညအလျားရှည် ။
ခရီးပန်းသူမို့
ခရီးလမ်းတာအတိုလေးတောင်မှ
ဟိုး အဝေးမှာလို့ထင်မိပြီ ။
သို့ပေမယ့် ခရီးသည်
ခရီးရှည်ကို လျှောက်ဝံ့ဆဲ ။
အနုသယမပြတ်သူမို့
သမုဒယဇာတ်မှာတလည်လည်နဲ့
တတွယ်တွယ်ပင်လယ်ခရီးမှာ
အဝိဇ္ဇာလှိုင်းလေကြီးပြန်တော့
ဆင်သေကို မင်လေတဲ့ကျီးလိုပဲ
မနီးနိုင်လမ်းတစ်ထောက်မှာ
အခုတော့
ကမ်းပျောက်မှောင်မည်း ။

Title: နေရာသစ်သို့
By: မောင်စိန်ဝင်း
ခရီး
နီးမည်ဝေးမည် ၊ ငါသည်မသိ ။
လမ်း
ကြမ်းမည်ကောင်းမည် ၊ ငါသည် မတွေး ။
ရာသီ
သာမည်ဆိုးမည် ၊ ငါသည်မတွက် ။
သည်နေရာက ၊ ခွာမှ ဖြစ်မည်
ငါယုံကြည်၏ ၊ မိနစ်ထက်ဝက်
ဆက်နေမရ ၊ စိတ်ဆန္ဒက
ပြင်းပြ၍သာ ၊ ငါထွက်လာခဲ့
ဘာပြင်ဆင်မှု ၊ တစ်ခုမရှိ ။
အဆီးအတား ၊ များလဲရှေ့ဆက်
တစ်ရက်မရောက် ၊ တစ်လလျှောက်မည်
ပေါက်တဲ့ခရီး ၊ တစ်ဆစ်နီးပြီ
ငါယုံကြည်ချက် ၊ ငါ့အသက်လေ
ငါ့ယုံကြည်ချက် ၊ ငါ့လက်နက်လေ
နေရာဟောင်းမှာ ၊ ငါသည်မနေ
သွားရင်းသေအံ့ ။

Title: နိုးထစဝေဒနာ
By: မောင်စိန်ဝင်း
တစ်နှစ်ပြီးတစ်နှစ်
တစ်ထစ်ချင်းမြင့်လာ
ရာသီလှေကား
ရှည်လျားလေပြီ
ငါ့ကိုမွေးပြီး
ဆယ့်လေးငါးနှစ် ၊ အရွယ်ဖြစ်မှ
ငါပျိုးချသော ၊ ငါ့အုန်းတောပင်
အသီးဆင်လျက် ၊ ဆွတ်ငင်စားသုံး
အလုံးအဖန်လှပြီ ။
ပုခက်ကပြောင်း ၊ ကျောင်းကိုတန်းဝင်း
သင်ရတဲ့စာ ၊ အုန်းပင်သာဆို
စိုစိုပြေပြေ ၊ အသီးဝေလို့
တစ်ဆွေမျိုးလုံး ၊ ဆွတ်ယူသုံးယောက်
စားရလောက်ပြီ
ငှက်အပေါင်းတို့ ၊ ခညောင်းခိုဝင်
သစ်ပင်ရွက်အုပ် ၊ ကျွန်ုပ်ဖြစ်ချင်
စိတ်ကူးယဉ်ဆဲ ၊ အိပ်မက်ထဲက
နိုးထထိုင်မိ ၊ အားငယ်သည့်စိတ်
လိပ်ပြာမလုံ ၊ တုန်လှုပ်ဆန်းစစ်
ငါသစ်ကပ်ပင် ၊ မှီတွယ်ချင်တုန်း
အုန်းပင်လောက်မှ အရာမရောက်။
ရာသီလှေကား
အထစ်များပေါ်
အိပ်ပျော်ရင်းသေ
အိပ်မက်ရှည်ကြော
မျောနေတဲ့ငါ ။

Title: သူ့နွေကိုယ့်နွေ
By: မောင်စိန်ဝင်း
မပူမအေး ၊ နွေးစေထွေးစေ
နေခြည်လှုံစမ်း ၊ ကမ်းခြေသောင်ပေါ်
အပျော်သက်သက် ၊ ပက်လက်မှောက်ခုံ
ငုံစပ်မူးယစ် ၊ စပျစ်ရည်သောက်
သူ့အနောက်နွေ ။
အမှောင်တန်းလျား ၊ တဲများပြွတ်သိပ်
မွန်းပိတ်ကျပ်လှောင် ၊ တောင်လေမလာ
ဘယ်ညာလှိမ့်လိုက် ၊ အိုက်စပ်မွေးကျ
ညအကျည်းတန် ၊ ဆူသံဆဲသံ
ကျွက်ကျွက်ညံနေ ၊ ရေဘုံဘိုင်က
ရန်ဖြစ်ကြသံ ၊ နားခံကြားရင်း
မိုးလင်းပြီလေ
အလှကြွေတဲ့
ကိုယ့်ရဲ့ နွေည ။

Title: ပဠိယက္ခ
By: မောင်စိန်ဝင်း
သုဝဏ္ဏသာမ
လေးတော်စဉ်
မိဘနှစ်ပါး ၊ သစ္စာထား၍
မြားဆိပ်လွင့်ပြယ်ခဲ့ဖူးသည် ။
နှလုံးသားမှာ
ချစ်မြားစူးနစ်
အရူးဖြစ်ခဲ့ ၊ နှစ်ရှည်လများ
အချိန်ကုစား၍
ဆင်းရဲခြင်းများ
သမားမနတ် ၊ မြားအငုတ်ကို
အားထုတ်ဖယ်ရှား ၊ မကြောက်တရားနဲ့
ယောက်ျားတို့စိတ် ၊ အံကိုကြိတ်မည်
မြားဆိပ်ပြယ်လွင့်ပါစေသတည်း ။

Title: ယုန်ဆိုသည်မှာ
By: မောင်စိန်ဝင်း
နက်နဲထွေးရှပ် ၊ အမေးပုစ္ဆာ
ပြဿနာရှိ ၊ သိတတ် ဖြေတတ်
ဖတ်စာအုပ်ထဲ ၊ ပုံပြင်ထဲမှာ
ယုန်ပညာရှိ
အမှန်အမှား ၊ တရားသဖြင့်
ချင့်ချိန်တွေးလျက် ၊ ဆုံးဖြတ်ချက်ချ
ဝေဖန်ပြတတ် ၊ ဖတ်စာအုပ်ထဲ
ပုံပြင်ထဲမှာ
ယုန်ပညာရှိ
နားရွက်ထောင်ထောင် ၊ မျက်စိကြောင်နှင့်
လှောင်အိမ်ထဲမှာ ၊ တောထဲမှာမြင်
ပုံပြင်မဟုတ် ၊ ကျွန်ုပ်တွေ့ဆုံ
လက်တွေ့ကြုံ၏
ယုန်ဆိုသည်မှာ ကြောက်တတ်သည် ။

Title: ခရီးဆုံးမှာ
By: မောင်စိန်ဝင်း
ရထားခ
များစွငွေကြေး ၊ တန်ဖိုးပေးပြီး
ခရီးအသစ် စလိုက်သည်။
ရထားမှာ
များစွာသောလူ ၊ ငါ့အတူပင်
ကောက်မျှင်ရိုးပြတ် ၊ စက်ဆီဖတ်ကြား
ငွေစရှားနဲ့ ၊ သားတွက်သမီးတွက်
ခရီးထွက်ဖို့ ၊ လက်မှတ်ဝယ်ရန်
အငတ်ခံပြီး ၊ သည်ခရီးကို
စီးနင်းစေခဲ့ရတာချည်း ။
အများလဲ
အားခဲထားကြ
ငါ့လိုပေါ့လေ ၊ နေရာအသစ်
တစ်ဆစ်ချိုးကွေ့ ၊ ရောက်တဲ့နေ့မှာ
အမေ့အတွက် ၊ လက်မှတ်ဖိုးငွေ
ပြန်ပြီးချေမယ်
ရေသစ်မြေသစ် ၊ အခြေဖြစ်လို့
နှစ်သက်စရာ ၊ အနာဂတ်အတွက်
အိပ်မက်နေတုန်း ။
အထပ်ထပ်
ကျပ်ညပ်ပြည့်ခဲ ၊ ရထားတွဲမှ
လိမ့်ကျကျန်ပြီး ၊ ခရီးထက်ဝက်
လှမ်းမဆက်နိုင် ၊ မျက်စိသူငယ်
တလည်လည်ဖြစ် ၊ ဒုက္ခမြစ်မှာ
လက်ပစ်ကူးနေရသူတွေလည်း ဒုနဲ့ဒေး ။
ရာသီစက်
ကြာရှည်ရက်ဖြစ်
ကာလနှစ်ပြောင်း ၊ မောင်းဆဲရထား
တွဲကြိုကြားမှ ၊ ကံအားလျော်စွာ
ငါလဲပါခဲ့ ၊ ဘူတာရှေ့ ဖြတ်
ရထားရပ်လို့
ကျပ်ညပ်တိုးဝှေ့ ဆင်းလိုက်ရော ။
ဟာ အခက်
တောနက်ပါလား
စားဖို့အစာ ၊ ဘယ်မှာလဲရေ
အမေကယ်ပါ၊ အားငယ်လာပြီ
နေရာအသစ်လဲ
ဆင်းရဲတွင်းကျ၊ တို့ဒုက္ခကို
အာမခံချက်မပေးနိုင် ။
တကယ်ပဲ
ဘယ်လဲမသိ ၊ ယောင်တိယောင်ချာ
လက်ထဲမှာဆို ၊ အမေအိုက
ချွေးယိုပင်ပန်း ၊ နွမ်းနယ်စုတ်ပြတ်
အငတ်ခံပြီး ၊ သည်ခရီးတွက်
ငွေနှင့်စက်ထား ၊ရထားလက်မှတ်
စာရွက်ကဒ်သာ
အမှတ်တရရှိနေ၏ ။
အို အမေ
ကြိုလင့်စောင့်စား ၊ အသိသားမင့်
ရထားလမ်းဆုံး ၊ တောနက်ကုန်းမှ
ညှိုးချုံးနွမ်းစုတ် ၊ မိုးကြီးချုပ်၍
ကျွန်ုပ်အိမ်ပြန်ခက်ပြီတည့် ။

Title: ခေါက်ဆွဲဆိုင်မှာ
By: မောင်စိန်ဝင်း
တိုးလိုတွဲလောင်း ၊ ဝက်အူချောင်းတွေ
ခုံစောင်းပြင်ပေါ် ၊ ဂေါ်ဖီခဝဲ
ပဲသီးရှည်တွေ
အမွှေးနုတ်ထား ၊ အသားနီရဲ
တွဲလဲချိတ်လျက် ၊ ကြက်ဘဲသုံးကောင်
အရည်စက်လက် ၊ ဝက်အခေါက်တွဲ
ဘဲကြက်ဘေးမှာ ၊ ချိတ်ထားပါ၏ ။
အသားအရွက် ၊ ကြက်ဥဘဲဥ
လူ့အင်လူ့အား ၊ တိုးပွားစရာ
အာဟာရတွေ ၊ တွေ့နေမြင်နေ
ရှိနေပါလျက် ၊ ပေရေစုတ်ပြတ်
ညစ်ပတ်နွမ်းညှိုး ၊ အရိုးပေါ်တွင်
အရေတင်ကာ ၊ အားအင်ကြုံလှီ
ဆီငွေ့ညှော်ဝ ၊ ဆိုင်ကခိုင်းသူ
အနံ့ရှူရုံ
လူရုပ်မပေါ်တော့ပါလား ။

Title: သားကောင်
By: မောင်စိန်ဝင်း
လက်ထပ်ခတ်၍၊ စုတ်ပြတ်နွမ်းပါး
တောသားသုံးယောက် ။
မြို့အစွန်ဘက် ၊ စက်ချုပ်တဲ့အိမ်
သန်းခေါင်ချိန်က ၊ တိုက်ခဲ့ကြတဲ့
ဓားပြတွေပါ
တိုက်ရာပစ္စည်း ၊ အသီးသီးနှင့်
ဖမ်းဆီးလာခဲ့ကြတာလေ
စက်ချုပ်ဆိုက် ၊ ဘာတွေရသလဲ
ဖျင်စပိတ်စ၊ အင်္ကျီစတွေ
လက်ခမပေး ၊ မရွေးသေးတဲ့
ကလေးအင်္ကျီ၊ ရှပ်လက်ရှည်တွေ
ပြည်သူ့ဆိုင်က ၊ ဝယ်မရသော
ချည်ချောလုံချည် လေးငါးထည် ။

Title: မာယာမနက်
By: မောင်စိန်ဝင်း
မနက်ခင်း
နှင်းပွင့်ဆို့ကာ ၊ အမြင်အာရုံ
မှုန်မှေးလှည့်စား ၊ ပိုးတပါးလေ
အင်းလျားဘက်မှာ မှောင်နေသည် ။
အဓိပတိလမ်း၊ စမ်းတပါးပါး
နှင်းကြားထဲက ၊ အပျိုမ၏
အလှနသစ် ၊ ယစ်မူးစရာ
ကိုယ်ခန္ဓာကို ၊ ဇာမျှင်လွှာပါး
လွှမ်းထားသလို ။
အရာရာ
ဘာကြည့်ကြည့်လေ
ရီနှင်းကြား ၊ ဝိုးဝါးယိုးရိပ်
ပိတ်ဆည်းဝှက်ကာ ၊ မာယာမနက်
အသိခက်အောင်
နှင်းစက်တွေဖြင့် လွမ်းကာသည် ။
တကယ်တော့လေ
ဝေဒနာလျှင် ၊ ရင်မှာမွန်းကျပ်
မနေတတ်ပြီ ၊ လွတ်လပ်ကြည်လင်
ခံစားချင်ပြီ ၊ သိချင်မြင်ချင်
ဖွင့်ဟချင်ပြီ ၊ ရင်မှာခံခက်
သည်မနက်က
ရုန်းထွက်နေရောင် မျှော်မိ၏ ။

Title: အဝိဇ္ဇာတော
By: မောင်စိန်ဝင်း
ပန်းတစ်ဖူးကို
ခူးပြီးကျေနပ် ၊ လောဘသတ်ခိုက်
ရှေ့ မှာတစ်ပွင့်
လွယ်လင့်တကူ ၊ ယူ၍ရခိုက်
ခူးလိုက်မိပြန်
လက်ထဲခြင်းထဲ ၊ ပြန့်ကြဲပြည့်သိပ်
စိတ်မတင်းတိမ်၊ အိမ်မပြန်သေး
ခပ်ဝေးဝေးက ၊ ဖွေးဖွေးပန်းတွေ
မက်မောနေတုန်း
ပြန်မှပြန်မှ ၊ သတိရနေ
ခြေကမလှည့် ၊ တည့်တည့်စိုက်စိုက်
လိုက်နေမိပြန်
ပန်မှာတစ်ဖူး ၊ ခူးပြီးတစ်ရာ
အခွင့်သာလျှင် ၊ ရရာအားလုံးဆွတ်မယ့်လူ
လူဆိုတဲ့လူ
ကဲထူအတ္တ ၊ လောဘမပြေ
ပင်လယ်ရေနောက် ၊ မခန်းခြောက်လည်း
တစ်ယောက်တည်းသာ သောက်ချင်သူ ။

Title: လမ်းစ
By: မောင်စိန်ဝင်း
လယ်ထွန်ပျိုးနုတ် ၊ လုပ်ရင်းငတ်မွတ်
ကရွတ်ကင်းလျှောက် ၊ နောက်သားစဉ်ဆက်၏
ဖွတ်တက်အောင်မွဲ ၊ လယ်ထဲမှာမွေး
ချောင်းဘေးမှာသေ ၊ အခြေကွာဟ
မမျှမတ ၊ ဘဝသိမ်းဖျင်း
ဆင်းရဲခြင်းသည်
အတီအတေ ၊ အမွေမဟုတ် ။
ရေးတတ်ဖတ်တတ် ၊ စဉ်းစားတတ်လျှင်
စာဖတ်ပေဖတ် ၊ တွေးခေါ်တတ်လျှင်
အမြင်အကြား ၊ နားမျက်စိပွင့်
သိခွင့်ကြုံမယ် ၊ ဘယ်လောက်ကွာဟ
ဘဝနှစ်ခု ၊ လူနေမှုကို
ကြည့်ရှုသုံးသပ်လာနိုင်မယ် ။

Title: အရုဏ်သစ်
By: မောင်စိန်ဝင်း
နှင်းဆီရင့်နီ ၊ စိတ်လည်းဖိတ်ယို
နုနုပျိုမျစ် ၊ အရုဏ်သစ်ချိန်
သည်နေခြည်က
ဘဝသန်းခေါင် ၊ ညအမှောင်အား
ဖယ်ရှား ဖြိုဖျက် ၊ အလင်းလက်ဖြင့်
နှုတ်ဆက်လိမ့်မည် ၊ ငါယုံကြည်၍
တစ်စစနှင့် ၊ အချိန်မြင့်လေ
နေခြည်ရွှန်းပ ၊ ထွန်းလင်းရမည်
ငါယုံကြည်၍
မွေးဖွားခါစ ၊ အလှရောင်နီ
သည်မှာဟိုမှာ ၊ စုစည်းဖြာဝေ
နေခြည်နုကို ၊ ငါတို့ကြို၏
အို နေခြည်သစ်
ပစ္စက္ခမှ ၊ လူ့ဘဝ၏
ညအားလုံးကိုဖယ်ရှားလေ ။

Title: ကာလတန်ဈေး
By: မောင်စိန်ဝင်း
ဝတ်လစ်စလစ်
ချစ်စရာဟန် ၊ နိုင်ငံခြားဖြစ်
ပလတ်စတစ်အရုပ်
ကားရှေ့ချိန်ရန် ၊ တန်ဖိုးငွေကြေး
ရာကျော်ပေး၍ ၊ ဈေးတည့်၀ယ်သူပေါ်လာချိန်
ပလက်ဖောင်းဘေးမှာ
ညကြေးငါးဆယ် ၊ ရောင်းဝယ်မဖြစ်
လူအစ်မူ
ဈေးဆစ်ခံနေရတကား ။

Title: ဆပ်ကပ်ဆရာ
By: မောင်စိန်ဝင်း
ခြင်္သေ့ ကျားတွေ
ယဉ်ပါးအောင် ၊ စင်မြင့်ပေါ်တက်
ပြကွက်အသစ် ၊ ဖန်တီးဖြစ်ရန်
ကြာပွတ်တစ်ချောင်း
တဖြောင်းဖြောင်းနှင့် ၊ ကြိမ်းမောင်းဆဲဆို
အလိုကျစေ
ပုံသွင်းနေခိုက် ။
မလွတ်မလပ် ၊ ကျဉ်းကျပ်လို့နေ
အမိန့်တွေကြား ၊ အစားမဝ
ဒေါသမာန်ဝေ့ ၊ ကျား ခြင်္သေ့တို့
ဓလေ့ဗီဇ၊ ရုပ်လုံးကြွကာ
မူလစရိုက်ပေါ်လေသော် ။

Title: တိရစ္ဆာန်ဥယျာဉ်တစ်ခု
By: မောင်စိန်ဝင်း
တော၏ဘုရင် ၊ ခြင်္သေ့မင်းလည်း
လှောင်ချိုင့်ထဲမှာ ၊ အညောင်းညာမိ
ချည့်နဲ့လို့နေ
ခုနစ်တောင်ကျား ၊ အစားမဝ
မာန်ထနေရင်း ၊ သံတိုင်တွင်းမှာ
လှုပ်ရှားကာနေ
ကြက်တူရွေးနှင့် ၊ ကျေးငှက်မ
သံဆန်ခါတွင်း ၊ သွင်းပိတ်နေ
မျောက်တို့သည်ကား
ပြေးလွှာခုန်ပေါက် ၊ ရောက်ရာပျော်တတ်
ခြံဝင်းခတ်ကာ ၊ သူ့နေရာကို
ကမ္ဘာဟုထင် ၊ အပူပင်မဲ့
ကုန်းရေလေမှာ ၊ နေထိုင်လွတ်လပ်
သတ္တဝါတွေ ၊ သဘာ၀တု
ဖန်တီးပြုလုပ်
တောတစ်အုပ်မှာ ။

Title: အုတ်မြစ်
By: မောင်စိန်ဝင်း
နိုင်ငံခြားဆန်ဆန်
ပုံစံဆန်းသစ် ၊ ခေတ်မီဒီဇိုင်း
ကြည့်တိုင်းကျေနပ် ၊ တစ်ထပ်တိုက်ပြာ
ဝင်ဒါမီယာမှာဆောက်လိုက်မယ် ။
လောလောဆယ်မှာ
တိုက်ပြာအတွက် ၊ မီးကျက်နီရဲ
အုတ်နီခဲတွေ
အခွဲအထုခံပေဦး ။


Title: ဟင်းလင်းပြင်ကဘဝများ
By: မောင်စိန်ဝင်း
ခပ်လှမ်းလှမ်းမှာ
တောင်တန်းမြင့်မောက် ၊ မတ်စောက်နံရံ
ကာဆီးခံငြား ၊ ဂိုးပါးသဲ့သဲ့
ပဲ့တင်သံများ ၊ ကြားရနိုးနိုး
ဆင်းရဲခြင်းလျှင် ၊ လွင်တီးခေါင်ခေါင်
ပူပူလောင်ထဲ ၊ ရင်ကွဲမတတ်
အထပ်ထပ်တောင်းခံ ၊ ပဲ့တင်သံတို့
ပြန်၍မလာ ၊ ဝေဒနာစု
လူမှုဒုက္ခ ၊ လျှောကျမပြေ
နေပူခြောက် ၊ မိုးခေါင်ရပ်ကွက်
ဖားလက်တက်တွေ ၊ ဆက်တိုက်အော်လဲ
ရင်သာကွဲမည်
မိုးဖွဲမိုးပေါက်ရွာမှာလား ။

Title: ငါနှင့်ကဗျာခွဲခွာခြင်း
By: မောင်စိန်ဝင်း
ပန်းကာအောက်မှာ ၊ နံ့သာမကင်း
ပန်းအိုးတွင်းမှု ၊ စက္ကူပန်းတု
ရက်မှာပုလဲ ၊ နှုတ်မှာရွဲဆင်
ပတ်ဝန်းကျင်မှာ ၊ ပုတ်သင်ညိုတု
အိပ်ပျော်စဉ်မှာ ၊ ဘာမှမသိ
ရှိသည့်အရာ ၊ အိပ်မက်သာစု
ပန်ကာအောက်မှာ
ပတ်ဝန်းကျင်မှာ
ငါအိပ်မောကျ၊ ကာလများစွာ
ကဗျာမူ
စက္ကူပန်းမဟုတ်
ပုတ်သင်မဖြစ်
ယစ်မူးစရာ ၊ အိပ်မက်ပြာများ
ဖြစ်မသွား၍ ။

Title: ရာသီတုစက်
By: မောင်စိန်ဝင်း
နွေနှင့်မိုးကို ၊ မနှစ်လိုလို့
ဆောင်းကိုတွယ်တာ ၊ သုံးရာသီလုံး
နှင်းဖုံးအေးစေ ၊ မြူဝေဝေရစ်
အမြဲဖြစ်ရန် ၊ ဖန်တီးမည်ဟု
ရာသီတုစက် တီထွင်သည် ။
သဘာဝကို ၊ ငါကကြိုးကိုင်
ဖန်တီးနိုင်ပြီ ၊ သုံးရာသီလုံး
နှင်းမြူဖုံးအုပ် ၊ ဆောင်သရုပ်ကို
ခလုတ်နှိပ်လိုက် ဖြစ်စေမည် ။
သည်အခါ
ရာသီတုဆောင်း ၊ မြစ်ချောင်းကရေ
ခဲနေအောင် အေး ၊ ဆိုက်ဘေးရီးယား
ရုရှားလိုလို ၊ မော်စကိုက
အောက်တိုဘာလ ၊ နှင်းလမ်းမလို
ဒေသအားလုံး ၊ အလှဖုံးစေ
နှင်းတုံးသိုင်းသွယ်ရီဝေဝေ ။
အဓိပတိလမ်း ၊ ၊ နှင်းဖျန်းမိုးလို
စိုအုံ့ဝေဆိုင်း ၊ မှိုင်းအုပ်ထူထပ်
ဂျပ်ဆင်ဘက်ဆီ ၊ ကြည့်လိုက်သည်တွင်
သစ်ပင်တစ်တန်း ၊ နှင်းခိုင်ပန်းဆွဲ
တွဲရရွဲဆင် ၊ စပရင်တာ ဂဲလဲင့်စ်
နှင်းဖြူပွင့်လွှမ်း ၊ ဒတ်ဆန်းတိုယိုတာ
လူးလာကူးယှက် ၊ ဆောင်းမနက်လေ
ကျက်သရေရှိ ။
အင်းလျားကန်ထဲ ၊ ရေခဲပြင်ဖြစ်
ခေတ်မီအလွှာ ၊ ပျော်ရာဖန်တီး
စကိတ်စီးလိုက် ၊ နှစ်ခြိုက်တွယ်မက်
အရက်ဝိုင်စုံ ၊ ငုံစပ်ဖူးယစ်
ရာသီသစ်ကို ၊ လက်ကမ်းကြိုနေ ။
ကြည့်စမ်း ကြည့်စမ်း
အင်းလျားလမ်းဘက် ၊ တက္ကသိုလ်ရိပ်သာ
ဝင်ဒါမီယာ ၊ သည်မှာလူတွေ
နှင်းဝေဝေကြား ၊ အမွေးဖွားစုတ်
ဦးထုပ်ယူဆောင်း ၊ လောင်းကုတ်အင်္ကျီ
ကတ္တီပါသက္ကလုပ် ၊ အထပ်ထပ်နှင့်
ကျေနပ်နေကြ၊ အခုမှပဲ
ဥရောပလို ၊ ကိုယ်တို့နေရာ
ခေတ်မီလာတယ်
ရယ်ရင်းနှုတ်ဆက် ၊ မနက်ခင်းရဲ့ မင်္ဂလာ
ကျေးဇူးတင်လိုက်တာ အင်ဂျင်နီယာ ။
အင်းလျားလမ်းဘက် ၊ တက္ကသိုလ်ရိပ်သာ
ဝင်ဒါမီယာ ၊ သည်ကခွာလို့
တောရွာမြို့ စွန် ၊ မြို့ ထွက်လွန်အောင်
တောင်မြောက်ကျေးလက်
ထွက်ကြည့်လိုက်မှ ။
တဲအိုတဲပျက်
နှင်းစက်ဝေ့ရာ ၊ မကွယ်ကာနိုင်
ယိုင်နဲ့ပြိုလဲ ၊ နှင်းခဲဖုံးလွှမ်း
လမ်းမှာလူပျောက် ၊ ကြောက်ဖွယ်ငြိမ်သက်
ဆောင်းမနက်မှာ ။
ရွာလယ်လမ်းထဲ၊ နှင်းခဲတွေကြား
အစားငတ်ပြတ် ၊ ခွေးပိန်ကပ်မ
သွေးရပ်အေးခဲ ၊ နှင်းစိုရွှဲသေ ။
ခန္ဓာကိုယ်တွင် ၊ တင်လွှမ်းခြုံထွေး
အနွေးထည်ကင်း ၊ ဆင်းရဲသားရပ်
မေးဆတ်ဆတ်ရိုက် ခိုက်ခိုက်တုန်ချမ်း
နှုတ်ခမ်းပြောရင်း ၊ ဟင်း ဟင်း ညည်းသံ
ကြားရပြန်၏ ။
အပြန်လမ်းမှာ
ရာသီတုစက်
ဖျက်စီးရမလား
ဆက်ပြီးထားမလား
လား လား လား နှင့်
စဉ်းစားဒွိဟ
နောက်ဆုံးကျတော့ ။
ဆန်းသစ်တီထွင်
အင်ဂျင်နီယာ
ငါ
သာကေတနှင့်ဒလမှာလေ
ငါမနေ
ရွှေငွေဖြိုးလက် ၊ တက္ကသိုလ်ရိပ်သာ
နေသောငါ
ရာသီတုစက် ၊ ဖန်ဆင်းချက်ဖြင့်
ကျက်သရေအပေါင်း ခညောင်းဝေ
အောင်စေရတု အောင်စေသော် ။

Title: မျှော်လင့်ခြင်း
By: မောင်စိန်ဝင်း
မျှော်လင့်သည့်စိတ်
အရိပ်
မျှော်လင့်ချက်
ငှက်ငယ်
မျှော်လင့်ခြင်းသည်
အိပ်မက်ရှည်
မလိုက်ဘဲရပ်နေပါက
အပါးမှအရိပ်လို
စိတ်ကိုနှိုးဆွ
ထ လိုက်မိပြန်လျှင်
ငှက်အသွင်ပျံသန်း
ဖမ်းဆီး၍မမိ
ဝေဒနာဖိစီးနှိပ်စက်
ရင်ထဲမှာတော့
အိပ်မက် ။

Title: ကျောင်းခွေး
By: မောင်စိန်ဝင်း
ကုသိုလ်ကျောင်းမှု
ဒါနပြု၍
သာဓုခေါ်ပြီး
ကြေးစည်တီးသည်
နီးရပ်ကကြားစေသော် ။
ဇရပ်ပျက်ကြား
ကျောင်းအိုကြားမှ
ပြေးလွှားညံဆူ
သံရှည်အူစဉ်
အလှူပွဲသိမ်းနေပြီတည့် ။

Title: နေကာမျက်မှန်
By: မောင်စိန်ဝင်း
နေပူ ဒါဏ်ကို
ခံစားပေါ့စေ ၊ နွေကိရိယာ
နေကာမျက်မှန် ။
အပူရှိန်သည်
မှေးမှိန်လျော့ရဲ ၊ နေမီးခဲလည်း
ဆည်းဆာရောင်လု၊ ပန်းနုလိုထင်
မြင်ကွင်းပြောင်းပြန်
မျက်မှန်အောက်ကနွေနေ့လယ် ။
တကယ်တော့လေ
အပူနွေကို ၊ နေကာမျက်မှန်
ကြားကခံလျက် ၊ မျက်စိလှည့်ထား
အသားအရေ ၊ နေလောင်သည့်ဒဏ်
ခံစားထိတွေ့ ၊ အပူငွေ့ဟပ်
ရေငတ်လမ်းဟာ ၊ ကိုယ်ခန္ဓာကို
လိမ်ညာမရ
နေထဲကလူ
နေအပူကို ၊ ဝေယူခံစား
အသားနေဟပ် ၊ ရေငတ်ဝမ်းဟာ
ဝေဒနာတွေ ၊ မဖြေသာလေတော့
နေကာမျက်မှန်ချွတ်လိုက်၏ ။

Title: ထာဝရပန်း
By: မောင်စိန်ဝင်း
သပြေခက်တွေက
နွေရက်မှာတဝေဝေ ။
ပန်းပိတောက်ကိုလဲ
လွမ်းလောက်စရာလို့ထင်မနေ
နှစ်သစ်ရဲ့ အတာရေ
ဘာတွေကိုဆေးမလဲ ။
အရွက်ခြွေချပေမယ့်
အခက်တွေကတဝေဝေနဲ့
လေအလာကြွေမှာမကြောက်သူမို့
ပိတောက်လိုယာယီမနွမ်း
စိန်ပန်းတွေရဲ ။

Title: အရုဏ်ကြို
By: မောင်စိန်ဝင်း
ကလေးများကို
လေးစားစွာနှုတ်ဆက်
ကောင်းသောမနက်ခင်းပါကွယ်
ကောင်းကင်ပြာနဲ့
စိမ်းလဲ့လဲ့မြက်ခင်း
ကစားကွင်းမှာ
မင်းတို့ပျော်နိုင်ကြပါစေ
ညအမှောင်ရောက်
လရောင်အောက်မှာ
စိတ်နောက်ကိုယ်ပါ
ပြေးလွှားကာနေ
ကဗျာရွတ်ရင်း ၊ပုံပြောရင်းနှင့်
မင်းတို့နေနိုင်ကြပါစေ ။
ကလေးတို့ရေ
မင်းတို့တစ်တွေမှာ
နေရာတစ်ခုအတွက်
ဝေဒနာစုမဖက်
ရမ္မက်မရှိ
အတွက်မရှိ
အသက်မပြည့်ခင်ရတဲ့အခွင့်အရေး
အရှက်ရှိတတ်တာလဲ
မင်းတို့ကလေးတွေပါပဲကွယ်
ဖခင်တို့၏စကား
အားလုံးအမှန်ထင်
စံတင်လို့ရမလား
ဂန္တဝင်လို့ပြမလား
အမှန်ပြင်လို့မရတဲ့အမှားတွေ
သားတို့အတွက်သင်ခန်းစာ
ရွှင်လန်းစွာနဲ့ ယူတတ်ပါစေ
အဖေတို့၏ မပြည့်မစုံသမိုင်း
သားတိုင်းကဆက်ရေး
အသက်သွေးတာဝတ်ဆက်
ရာဇဝင်မျက်နှာအသစ်
ရှက်စရာမဖြစ်ဖို့တော့ လိုတယ်နော်
ကလေးများကို
လေးစားစွာနှုတ်ဆက်
ကောင်းသောမနက်ခင်းပါကွယ် ။

Title: မသိကိန်း၏တန်ဖိုး
By: မောင်စိန်ဝင်း
ရာထူးဌာန ၊ လစာလုပ်သက်
ရုတ်တရက်မှန်း ၊ ကိန်းဂဏန်းတစ်ခု ။
ဆောက်လက်စတိုက်သစ်
ခေတ်ကာလငွေကြေး
ကြမ်းခင်းဈေးသတ်မှတ်
နောက်ထပ်ကိန်းဂဏန်းပြု ။
ညီမျှခြင်းတစ်ခုမှာ
မသိကိန်းရှာထုတ်
၎င်းပုစ္ဆာ
အဖြေဘာလဲ
စဉ်းစားဆဲ၌
အုတ်ခဲသူခိုးနှုတ်ကထွက် ။
သူခိုးဆိုဖမ်းမမိ
ဖမ်းလို့မိလျှင်သူခိုးမပီ
အမျိုးအမည်သိမ်နုပ်တဲ့
ကျုပ်က သူဝှက် ။

Title: သွေးစည်းသူများ
By: မောင်စိန်ဝင်း
ရှေ့မရောက်
နောက်မဆုတ်
ကျောက်ရုပ်ခြင်္သေ့ တို့မဟုတ် ။
လှိုင်းမထန်
မာန်မသွင်း
ကန်တွင်းရေသေ တို့မဟုတ် ။
အဆိပ်ဖယ်
အစွယ်ကျိုး
မျက်လှည့်မြွေမျိုး တို့မဟုတ် ။
လည်ဆံဖားလျား ၊ ဟန်ကြွားကြွားနဲ့
အားပြည့်မာန်ဝင် ၊ တောဘုရင်၏
ခြင်္သေ့သတ္တိ ၊ တို့မှာရှိတယ် ။
ကျောက်ဆောင်ကိုစား ၊ ကမ်းပါးကိုဖြို
လိုရာစီးဆင်း ၊ ခရီးပြင်းနှင်
ရေအလျင်၏ ၊ အားအင်လိုမျိုး
တို့ပိုင်စိုးတယ် ။
ထိလျှင်ပေါက်မည့်
မြွေဟောက်လိုစိတ်
အဆိပ်ကိုပိုင်
တို့ရင်ဆိုင်မယ် ။
မကြောက်တရားနဲ့
ယောက်ျားဟေ့မြန်မာ
သွေးစည်းကာ
ကမ္ဘာတုန်ဟည်းသွားစေအံ့ ။

Title: ရောဂါရသူများ
By: မောင်စိန်ဝင်း
နွေအကုန် မိုးအပြောင်း
မိုးအနှောင်းဆောင်းအရောက်
ဆောင်းအပျောက်နွေအစ
အဲဒီလို
ရာသီကာလအကူးအပြောင်းတွေမှာပေါ့ ။
နှာစေးချောင်းဆိုး
မိုးမိနာဖျား
ဝမ်းသွားဝမ်းကိုက်
တိုက်ဖွိုက်နဲ့ နမိုးနီးယား
အပူရှပ်လို့ဖျား ၊ အဆုပ်အေးတာကအစ
တုပ်ကွေးဆိုတာကလဲ ခဏခဏဖြစ်တတ်ပါသတဲ့ ။
သွေးလွန်တုပ်ကွေး
ကလေးတွေမှာဖြစ်
နှစ်နှစ်မှာတစ်ကြိမ်ဆိုးရွားသတဲ့
ပိုးမွှားခြင်ယင်မပေါက်ဖွားဖို့ အစဉ်တားကြ
ခြင်ကြားကရောဂါစသတဲ့လေ ။
ခြင်ကြားကစတဲ့ပိုး
ကလေးတွေကိုသာတိုးပေမယ့်
အမျိုးအမျိုးအစာ အစား
အစားမှား အဆိပ်တက်
ဖုပွိုင်စင်ကတော့
လူကြီးတွေကိုပါနှိပ်စက်သတဲ့
စိတ်ပျက်ဖို့ကောင်းတဲ့ရောဂါတွေ ။
ပဋိဇီဝဆေးအမျိုးမျိုး
ထိုးစရာစားစရာ
ပေါ်လာတဲ့ကာလ
ကုသလို့ပျောက်နိုင်ကြပေမယ့်
အစစအရာရာ
ကာကွယ်ခြင်းသည်သာ
ကုသခြင်းထက်ကောင်း၏ တဲ့
၎င်းဆောင်ပုဒ်အရ
ရာသီအစတွေမှာ ထူပြောတဲ့
ရောဂါတို့ကို ကာကွယ်ရန်
ကိုယ်ခံအားကောင်းဖို့အဓိက
သတိတရဖြစ်စရာပါ ။
ကိုယ်ခံအားမကောင်းသူများ
အဖျားအနာထူပြော
ရောဂါ အမျိုးမျိုးဝင်တတ်တာ
ဆန့်ကျင်ဘက်သဘာဝနှစ်ခုအဆုံ
နွေအနှောင်းဆောင်းအရောက်
ဆောင်းအပျောက်နွေအစ
အဲသည်လို
ရာသီကာလအကူးအပြောင်းတွေမှာပေါ့ ။

Title: ငှက်တို့၏တေး
By: မောင်စိန်ဝင်း
မလိုက်ရဲရင်လဲ
အသိုက်ထဲမှာပဲကျန်ခဲ့လေ ။
တစ်နေ့နီးမှာပေါ့
ရှေ့ ခရီးမျှော်မာန်တင်းပါကွဲ့
ငှက်ဆိုတာကတော့
ပျံရင်းသေ ။
ကဆုန်စိုင်းသလိုပေါ့
မုန်တိုင်းကရှေ့ မှာမွှေ
တောမီးတွေကရှေ့ မှာဝိုင်း ။
ခြင်္သေ့ကမြက်မစား
ကျားကကြွက်မချောင်း
ဖွတ်တွေကမိချောင်းလိုမနေ
အိုးဝေ အိုးဝေ တွန်သံနှောလေတဲ့
စိမ်းမြညိုဟောဟိုတောဆီသို့
အမောခံ ဇောမာန်တင်းပါလို့
ပျံရင်းသေခရီးဆက်မယ်တဲ့
အဲဒါ
ငှက်တို့သမိုင်း ။

Title: အသက်ဝင်နေသောပန်းချီကား
By: မောင်စိန်ဝင်း
ဖြတ်စက်ဖိစက် ၊ ပုံသွင်းစက်တွေ
ဂျုံးဂျက်ဆူညံ ၊ တူသံ ပေသံ
နားထဲလျှံထွက် ၊ မနက်မှသည်
ငါ၏ဂီတ
သွတ်စသံစ ၊ ဖြတ်စညှပ်စ
စက်ထဲကထွက် ၊ ပုံစံခွက်တွေ
ဆီပေလိမ်းကျံ၊ ပင်နီယံတွေ
သံရည်ကြိုသည့် ၊ မီးဖို၀မှ
လျှံကျပန်းထွက် ၊ ချောရည်စက်တွေ
မျက်စိအမြင် ၊ ပတ်ဝန်းကျင်မှာ
ငါ့ကဗျာတွေ
စက်ပျက်ပြန်ပြီ
သည် ဒိုင် လဲပါ
အိုဗာတိုင် ပုတ်ပြတ် ၊ အလုပ်ကြပ်ဖိုမင်
လုပ်ခွင်စည်းကမ်း၊ လုပ်ငန်းသဘော
ဟောလို ဟောလို ၊ ပြောဆိုပြေးလွှား
ကြားမြင်တွေ့ထိ ၊ နေ့ရှိသမျှ
ကာလရှည်ကြာ ၊ ငါ့ပုစ္ဆာတွေ
ဥက္ကလာပ ၊ သာကေတထိ
ကားခမလောက် ၊ ခြေလျင်လျှောက်သူ
ရေသောက်ဝမ်းဖြည့် ၊ ချည့်နဲ့နေသူ
လူမမာ ကလေးအတွက်
ဆေးဖိုးဝါးခ ၊ ခဏငွေလှည့်သူ
ဘဝနွေရဲ့အပူမှာ
ချူချာပြေးလွှား ၊ ညည်းတွားနေကျအသံ
စည်းဝါးတွေကမမှန်
ဗာဒံရွက်များ
အလုပ်နားချိန်ခူး
စက်ရုံဦးကဈေးမှာရောင်း
၂ဝမ်းကျောင်းခါးလှမရပေမယ့်
လမ်းကြောင်းကားခရလေသတဲ့
ညနေရဲ့ နှုတ်ဆက်တေး
အလုပ်ရက်မရွေးကြားခဲ့ရတာတွေ
အို ရုတ်တရက်
နှုတ်သာဆက်ခဲ့
အိပ်မက်လိုပြယ်
ဘယ်မှာမေ့မလဲ
ငါ့ရင်ထဲမှာ
အမြဲထာဝရရှိနေ၏ ။

Title: အာရုံထဲမှာ
By: မောင်စိန်ဝင်း
မျက်စိကိုမှိတ်လိုက်လျှင်
အာရုံ၌မြင်နေသည်မှာ
အပြာရောင်မီးတောက်အနားသပ်လျက်
မည်းနက်ကျယ်ပြောသည့်
လွင်ပြင်ကြီးတစ်ခု၏အပေါ်သို့
အုတ်နီရင့်ရောင် ဝဲကတော့ ရစ်ထွေးပြီး
မီးခိုးရောင်ရှိတဲ့ကောင်းကင်ကြီးဟာ
တဖြည်းဖြည်းနှင့်
နိမ့်ကျလို့လာနေပါတယ်
အဲဒီနေရာ
လေဆိုတာမရှိ
အသံဆိုတာမရှိ
လူဆိုတာမရှိ
ငှက်ဆိုတာမရှိ
မြက်ဆိုတာမရှိ
တောင်ကုန်းသစ်ပင်
စိမ်းစိုသောလယ်ကွင်းပြင်မရှိ
ပကတိကျယ်ပြောသည့်လွင်ထီးခေါင်ခေါင်မှာ
ထန်းပင်ပမာမြင့်မားသော
နေကြာပင်ကြီးတစ်ခု
သူ့ရဲ့အပွင့်ကြီးကြီးနဲ့
အထီးတည်းရပ်လို့နေပါလား ။
သည်ခဏမှာပဲ
မီးခိုရောင်ကောင်းကင်ကြီးထဲမှာ
လက်ခနဲ
စူးရဲရှတတဲ့အလင်းတန်းတစ်ခုပေါ်လာပါတယ် ။
အဲဒီအလင်းတန်းဟာ
ကောင်းကင်မှာရှိနေတဲ့
မီးတောက်ရဲ့ အပိုင်းအစပါပဲ
အဲဒီအလင်းတန်းဟာ
အခုချိန်မှာ
ဟိုး ခပ်ဝေးဝေးကောင်းကင်ရဲ့ တစ်နေရာမှာ
ရှိနေသေးပေမယ့်
တစ်နေ့
လွင်ပြင်ကြီးဆီကျရောက်လို့
ကြီးမားပြင်းထန်တဲ့မီးတောက်နဲ့
လွင်းပြင်ကြီးကို
ဝါးမြိုဖျောက်ဖျက်ပစ်နိုင်ပါလိမ့်မယ် ။
အဲဒီအခါ
မျိုးဆက်ဖြန့်ဝေပြီး
ရပ်တည်ရှင်သန်ဖို့ ကြိုးစားနေတဲ့
မျိုးစေ့တွေလည်း အလကားဖြစ်သွားမှာပါ
မီးစားမီးဟပ်တဲ့ရွက်ချပ်တွေနဲ့
ခါးပြတ်ဗိုင်းခနဲလဲကျသွားတော့မယ့်
နေကြာပင်က
အပွင့်ကြီးဟာလဲ
မီးတောက်ထဲပါသွားတော့မှာပါပဲ ။

Title: အဆုံး
By: မောင်စိန်ဝင်း
အနိစ္စမှလွဲ၍
မခွဲခွာရသော
ထာ၀ရတရားမရှိပါ ။
ထိုအခါ၌
ငါ၏ဝိညာဉ်သည်
ဤကဗျာတို့၌ ရှင်သန်တွယ်ငြိမ်၍
ရှိနေနိုင်ပါစေသတည်း ။

Title: နွေးဦးပေါက်တော့
By: မင်းသုဝဏ်
သွေ့သည်သွေ့သည်၊ စုံပတ်လည်ဝယ်၊
မစည်ကြိုးကြဲ၊ ရွက်ရော်လေးသည်၊
နှင်းစခါ ပေါ်နွေဦး ။
ဝေ့လည်ဝေ့လည်၊ ရပ်မတည်သည်၊
ဟိုသည်လျှောက်ပြေး၊ ရွက်ရော်သေးကို၊
ဆောင်သွေးချေပေါ့ဆော်လေရူး ။
မြေ့ချည် မြေ့ချည်၊ စိုမပြည်သည်၊
မကြည်နောင့်ဝမ်း၊ ရွက်ရော်နွမ်းနှင့်၊
မိတ်ကျွမ်းတဝင်၊ ပါလေအင်သည် ၊
ဘယ်တွင်ဆုံးရိပ် မြော်ချေဘူး ။

Title: သို့လော သို့လော
By: မင်းသုဝဏ်
ပင်လယ်သို့ဝေ၊ ငူမျိုးထွေ၍၊
ပြန်လေကျောင်းမှ၊ အိမ်သို့ကျသော်၊
မာတနှုတ်ချို၊ တခွန်းဆိုက၊
ထိုထိုပင်လယ်လျှောသည့်တည် ။
ကာလနောက်နောင်၊ လောကဘောင်ဝယ်၊
လေဆောင်တိမ်သာ၊ ဟိုသည်ယားသို့၊
လာသွားမတည်၊ ချာချာလည်စဉ်၊
စိတ်ကြည်ရွှင်ကြောင်း၊ မည်သူချောင်း၍၊
ပြော့ပျောင်းချိုသာပျော်မည်နည်း ။
သို့မေးကြိုက်တွင်၊ စန်းရောင်ရှင်သည်၊
ကြည်လင်ထွန်းပ၊ ပန်းထိုမျှလည်း၊
သာစွကြူသင်း၊ ကျွန်နားရင်းဝယ်၊
ပျံ့ညှင်းချိုဧ ၊ သံငယ်သေးသည်၊
ကျွန်မေးချက်ကို ၊ ဖြေသောလိုဖြင့်၊
ခင် ဆိုပြီးကာ၊ လေတွင်ပါသည်၊
ဘဇာရပ်ကလာသနည်း ။

Title: မညီညွတ်
By: မင်းသုဝဏ်
ငယ်ပေါင်းအဆွေ၊ ငယ်ပေါင်းဆွေ၊
ခါနွေကျွန်းစ၊ နိုးမြမြနှင့်၊
ကြိုးကြွလျှပ်နွယ်၊ လွမ်းစဖွယ်တွင်၊
ကံဆွယ်ဖြား၍၊ နန်းဓလေ့ကို၊
ရဝေ့ရိပ်ဆောင်း၊ မကြုံဘောင်းသည်၊
ငယ်ကပေါင်းသည့်ငယ်ပေါင်းဆွေ ။
ငယ်ချစ်အဆွေ၊ ငယ်ချစ်ဆွေ ၊
ရဝေ နန်းတွင်း၊ ပျံ့ပျံ့သင်း၍၊
လေညှင်းတွင်နွဲ့၊ ဘယ်ညာငဲ့လျက်၊
ပြာလဲ့ဖာလ်အိုး၊ ရေကြည်ဖိုး၌၊
ချိန်မိုးခါဖြစ်၊ ပန်းနံသစ်သည်၊
ငယ်ကချစ်သည့်ငယ်ချစ်ဆွေ ၊
ငယ်ကျွမ်းအဆွေ၊ ငယ်ကျွမ်းဆွေ ။
ပွင့်ရွှေပွင့်ပြာ၊ ထပ်တရာနှင့်၊
ငုံကာတချို့၊ စိတ်ကိုညှို့၍၊
ပျို့ပျို့လှမ်းလေ၊ ဆင်မည်ချွေသော်၊
အောင်ခြေပုပ်နွား၊ အဖြစ်သွမ်းသည်၊
ငယ်ကကျွမ်းသည့်ငယ်ကျွမ်းဆွေ ။

Title: နှင်းဆီပွင့်
By: မင်းသုဝဏ်
လယ်တောက ပြန် ၊
ပန်ချင်တယ် ခရေဖူးဆိုလို့ ၊
မောင်ခူးကာပေး ။
မနက်တုန်းဆီက ၊
ကြော့ဆုံးကို မောင်မြင်တော့၊
သူ့ဆံပင် နှင်းဆီပွင့်တွေနဲ့ ၊
ဂုဏ်တင့်တယ်လေး ။

Title: ငွေဇင်ယော်သို့
By: မင်းသုဝဏ်
မြစ်ယံမှာ ချစ်သံတေးတွေနဲ့ ၊
ငှက်ကလေး ငွေဇင်ယော်တဲ့ ၊
ရွှေဖေါ်ဖေါ် မခေါ်ရသော်လဲ ၊
စာဆိုကို နှုတ်ချို သ လေပေါ့ ၊
ချမ်းမြမြ ကြည်စရာ ။
အစာတောင်းရော့သလား ၊
ကောင်းပါပြီ ဇင်ယော်ပျို့ရဲ့ ၊
စာဆိုမှာ လိုမပြည့်သော်လဲ ၊
ဖြည့်ဘို့ရန် အဆင်သင့်ပါကွဲ့ ၊
စေတနာ သဒ္ဓါပွင့်တွေက ၊
လန်းတင့်ကြုံစွာ ။
ရော့ပါမောင် စိတ်ရှိစားပေရော့ ၊
မုန့်သားချိုလို့ သင်းပါရဲ့ ၊
ကြည့်ရင်းပင် သဒ္ဓါပိုပေါ့ ၊
စာဆိုမှာ အဖေါ်နဲ့သာဖြင့် ၊
တဖွဲ့စီဝေလို့ ကျွေးချင်ရဲ့ ၊
အေးမြတဲ့ စေတနာငယ် ၊
ဧရာမြစ် နဒီလမ်း။
သို့ကတဲ ၊
လက်ဝဲစာဆိုပေါ့ ၊
လက်ျာကိုဆွေအမှတ်ကယ်နဲ့၊
ဖြူဆွတ်သည် စေတနာပ ၊
သဟာကို စိတ်ရည်စူးပါလို့၊
ကြည်နူးစွာ စာဆိုကျွေးပြီတွဲ့ ၊
ကိုယ်စားတော် သူနှင့် အေးပေအုံး၊
ဝေးတဲ့စခန်း ။

Title: နှစ်ဇာတ် တစိတ်
By: မင်းသုဝဏ်
သောက်ရောင်ခြည်ကျော် ၊ နေဝန်းပေါ်က ၊
ကမ်းမော်အထွတ် ၊ စေတီမြတ်ဝယ် ၊
ဆွမ်းကပ်ပန်းတင် ၊ သွန်းရေစင်နှင့် ၊
မဂ္ဂင်ဖေါင်မင်း ၊ ဖွဲ့ဖန်ဆင်းဘို့၊
စိတ်ချင်း ခင်နှင့် မောင်အတူ ။
ရောင်စုံတိမ်သွေး ၊ ညနေဧက၊
ရည်းလေးသံချို ၊ သာယာဆိုလျက် ၊
နွယ်ညိုပန်းလျှင် ၊ ဝေဝေဆင်၍ ၊
မြစ်ပြင်ဂယက် ၊ နေခြည်လက်ဝယ် ၊
ရွှေတက်မြိုင်မြိုင် ၊ ငွေရွက်ဖြိုင်နှင့် ၊
လှိုင်လှိုင်ပျော်ခင်း ၊ ရွှင်ရွှင်ကျင်းဘို့၊
စိတ်ချင်း ခင်နှင့် မောင်အတူ ။
သို့တမူလည်း၊ နွဲ့လျကြည်းကား၊
ဖြင်မည်းရွှေဘော်၊ ပြဿဒ်ပျော်တည့်၊
မောင့်သော်မှာကား၊ တင်းကုပ်ကြားဝယ်၊
ပျော်ပါးအလျင်း ၊ မရှိကင်းသည်၊
ဇာတ်ချင်း ခင်နှင့်မောင်မတူ ။

Title: တရားဦးဟောလှဲ့ပါ
By: မင်းသုဝဏ်
ကာမဘောင် ရှုပ်အထွေးကိုလှ၊
ပျို့လေး မယ်မခင်လို့၊
ရုန်းချင်ပြီ ဆုပန်းကြားသူရဲ့၊
တားမြစ်ဘို့ ခွင့်မသာ။
နှစ်ကိုယ်တွဲကာပ၊
သည်ခဲ သံသရာက ၊
သောင်ခေမာ ဟိုတဖက်ဆီသို့ ၊
ဖေါင်မဂ္ဂင် ဆင်ကာကူးမယ်လို့၊
ဆုထူးကို ပန်ညီသော်လဲ၊
ပါရမီ မောင် မရင့်သော်ကြောင့်၊
သွားနှင့် သက်လျာ။
ဇာတ်မတူ အမှုကြမ်းသူဖြင့်၊
သောင်ကမ်း မမြင်နိုင်လို့၊
တပင်တိုင် နာဝါပျက်လိုပ၊
သံသရာ သည်ဂယက်မှာလ၊
စုန်တခါ ဆန်တခွက်ကယ်နဲ့၊
မျောလျက်ကွဲ့ ယောင်ချာချာ၊
တွယ်ရာဖြင့်ရှိနိုင်ဘူး ။
သို့အကြောင်း ရယ်ကြောင့်၊
ချစ်ဟောင်း နွယ်သာကီရဲ့၊
ပါရမီ ပြည့်လျှံ ဖြိုးကာပ ၊
တန်ခိုးတွေ တလူလူနှင့်၊
ဘိက္ခူနီ ထေရီ ဖြစ်တော့ခါ၊
မောင်ချစ်ကို မယ်သနားတာဖြင့်
တရားမွန် မှန်သဘောကို
ဟောလှည့် အဦး ။

Title: ငယ်လင်မောင်ကြီး
By: မင်းသုဝဏ်
နေမင်းလည်းဝင် ၊ မိုးလည်းဆင်၍
မှက်ခြင်လည်းရဲ ၊ မှောင်လည်းမဲပေါ့၊
မယ့်သဲထိတ်ဖွယ် ၊ မယ့်သက်လှယ်သည့်
ဘယ်လယ်ဘယ်ကွင်း၊ ဘယ်ကန်သင်းတွင်
ပျိုးခင်းထောင်၍ နေပါလိမ့်။
လေပြင်းလည်းနှင့်၊ လျှပ်လည်းရှင်၍
ကောင်းကင်လည်းဟည်း၊ မိုးလည်းသည်းပေါ့၊
မောင့်ချည်းတကိုယ်၊ မဲညိုညိုတွင်၊
စိုစိုအေးအေး၊ ဆိတ်မနွှေးသည်၊
အောက်မေးခိုက်ခိုက် နေရှာလိမ့်။
ဖြေရင်းသည်းတွင် ၊ မီးလျှံဝင်ပေါ့၊
ငယ်လင်မောင်ကြီး၊ ပြန်ခရီးတွင်
ရေစီးသန်သန်၊ချောင်းကိုလွန်ကာ
ဆိပ်ထန်ပြင်းဘိ၊ လယ်ပိုးထိ၍
သတိကင်းကွာ၊ ဆောင့်ယူလှာသည်
ကယ်ပါရှင်ကြီး သေရှာလိမ့် ။

Title: ထွေးညိုကမှာ
By: မင်းသုဝဏ်
မြရေကန် ပေါင်ရိုးက
ရေအိုးယူခဲ့ပါ
ထွေးညိုကမှာ ။
ပဒုမ္မာ၊ ရွှေကြာက သင်း၊
နှစ်ပွင့် သူယှဉ်လို့
အေးကြည်လင် ရေပြည့်အိုးမှာ
ထိုးဘတ်လေခြင်း ။

Title: ဗျောသံ
By: မင်းသုဝဏ်
ပလုတ် ဗြုန်းရယ်နဲ့
တောင်ကုန်းရွာ သာစခန်းဆီက
ဒေါ်ရွှေမေ ဦးရေချမ်းငယ်တို့
သာသနာ ဝါဝါလန်းရန်တဲ့
ဆန်းလိုက်တဲ့ ဗျောသံစည်။
အလို နေခြည်မှာ ၊ ရွှေရည်ဝင်းလို့
ဆယ်စင်းလဲမက
အဝေးကမှန်း၊ ဟိုရွာလမ်း
ထီးတန်းကြီး လှပါဘိ
တလတာ သည်အရေးကိုလှ
မတဝါ ကြည်ကြညပေးပါ တဲ့
ရတုချို စိတ်ကိုသွေးလေတော့
မလေးမောင် ရွှေရောင်ငိုက်တဲ့ပြင်
မြင်းကဏ်ပင် ငြင်းဆန်မိုက်လေပေါ့
လွမ်းခိုက် မတည် ။
မကြည်တဲ့နှလုံး မပြုံးတဲ့မျက်နှာ
မြင်းပေါ်က မောင်ရင်လောင်း
ငဲ့စောင်းလို့ ကြည့်သောခါ
ကညာလုံ ကြာမုံ ညွှတ်ဟာဖြင့်
ယမ်းယောင်ကာ ကွမ်းတောင်လွတ်တဲ့ပြင်
မတွယ်တာ ဆယ်ခါလွှတ်မယ် တဲ့
ဒေါ့ချိုချို ပြောဆိုရွတ်လေပေါ့
စိုစွတ်တဲ့ မြမျက်ရည်
လည်တယ်လို့ မဆုံး
ဗြုန်းနိုင်ပေ့ ကိုရွှေစည်
တီနိုင်ပေ့ ကိုရွှေနှဲ
ရွဲနိုင်ပေ့ ကိုရွှေမောင်
လုံမငယ် အရှက်အိုးမို့
အငြိုးနဲ့ ပြောင်ရော့ထင့်
လှောင်ချက်ကယ်နာ
မောင်မျက်နှာ တရွာမှတ်ပေမဲ့
သာသနာ ဝါဝါ ဝတ်မှာမို့
မယ်လွှတ်ရာ ဘယ်ဆီခိုရပ
ကလဆိုရက်ကိုချဉ်းပါ့ဗျ
ဘွာခတ်ကာ ခမျာငြင်းလေတော့
ရောင်ကြီးရှင် ဆံပင်တင်းပြီကွဲ့
ညှင်းတဲ့ ဟုတ်ဗြုန်း ။

Title: ဝါတွင်းချိန်
By: မင်းသုဝဏ်
ငှက်ကလေးက စိုးစီ စိုးစီ
ဝင်းပေါက်မှာ မြည်၊
ချိန်တန်ပြီ ညီမထွေးရဲ့
ဆွမ်းချက်စို့လေး ။
ဦးပေါင်းကို ဆွမ်းတော်တင်
သုံးချောင်းထောက်ပြင်။
သံလွင်လွင် ကြေးစည်ဘီးလို့
ထွန်းတဲ့ဆီမီး ။
အမျှတဲ့ သုံးကြိမ်ဝေ
သွန်းတဲ့ညောင်ရေ ၊
မာပါစေ ကမ္ဘာသား
အောက်ထက်နံလျား ။
ရွာဦးက ကြေးစည်သံ
ကျောင်းဝေဠုဝန် ၊
ဆွမ်းတော်ခံ ကိုရင်ကြွလိမ့်
ဆွမ်းအုပ်ပြင်ပ ။
ကိုရင်ကြီး ပျိုတို့မောင်
ညှိုးနွဲ့ယောင်ယောင် ၊
ပျိုတို့မောင်မာပါစ
မေးလိုက်ပါကြ ။
မာပါရဲ့ အထွေးရယ်
ပြောလိုက်ပါကွယ် ၊
ရွာလယ်မှာ ကိုရင်ပန်းလို့
ညှိုးလျရိနွမ်း၊
ကပ္ပိယ အဘိုးအို ဆိုးလှတယ်ဆို
တို့ကိုရင် ထိပ်ပြောင်သားကို
ခေါက်လိမ့်လေလား ။
ဟင်းလေးကို ကျိုချက်လို့
မနက်က ထည့်လိုက်တယ်။
ကိုရင့်ဘို့ကွယ်။
ချာရစ်လေ မပျောက်ခင်
ထွက်ခဲ့စေချင်။
လိင်ပြန်ယင် ဆံရှေ့ထားပါနဲ့
သန်းတွေကများ။
လိင်ပြန်ယင် ကိုရင်ဝတ်ဘို့
ပလေကပ် အနံကျယ်
ချေးကြိုကငယ်၊
အနံကျယ် ခါးပုံနွဲ့တယ်
ဆုတ်လိုက်ပါ တဲ့။
ဆွမ်းတော်ခံ ကိုရင်ကြွတော့။
မယ်ခလို့ မေးလိုက်တယ်။
ရှင်လိင်ပြန် ဘယ်တော့ရက်
ထွက်ခဲ့ပါမယ်။
မျက်နှာငယ်ငယ် ဘယ့်နှယ့်မှမမိန့်၊
ဒီတဝါ အနိုင်ခဲလို့
နွှဲရရှာလိမ့်။
ကိုရင်ကြီး လာမယ်ဆို
ဝင်းပေါက်ကကြို၊
အိုအလို ၊ ကိုရင်တွက်ကယ်
ငါး ငပိချက် ။

Title: နှစ်ဦး မင်္ဂလာ
By: မင်းသုဝဏ်
နှစ်ဦး သစ်မြူး ၊ ခေတ်ဦးကောဇာ၊
ဆန်းစ ချမ်းမြ ၊ စန်းလသော်တာ၊
မြိုင်အောက် ကြိုင်လှောက် ပိတောက်ပမာ၊
ကျန်းမာရွှင်ကြောင်း ၊ သွန်းလောင်းရေသီတာ ။

Title: ကုမုဒြာ
By: မင်းသုဝဏ်
ပျံ့ပျူးပျံ့ပျူး ၊ လေချိုမြူးဝယ်၊
ဘယ်လူးညာငဲ့ ၊ ကြာမုနွဲ့သည်၊
ရီလဲ့ ဆည်းဈာ သာသောကြောင့် ။
ပေါ်နိုး ပေါ်နိုး၊ မျှော်ခေါ်ကိုးသည်၊
ရှေ့မိုးဝပြင် ၊ စန်းစက်ရှင်ကို၊
ဖူးချင်မောလှ ပါသောကြောင့် ။
ညှိုးချဲ့ ညှိုးချဲ့ ၊ တအားနွဲ့၍ ၊
ကြွေမဲ့အသွင် ၊ ရုတ်ချည်းဆင်သည် ၊
စန်းရှင်မထွန်း လှာသောကြောင့် ။

Title: မိုး
By: မင်းသုဝဏ်
ဟုတ္တိပတ္တိ ရွာမလို၊
မိုးတောင်က ညို၊
မရွာလို ၊ မိုးညိုပြန့်တယ်၊
ကောင်းကင် အနှံ့ ။

Title: မြတ်ရေစင်
By: မင်းသုဝဏ်
မုတ်သုန်ကို ၊ ကင်းထောက်လို့၊
ပိတောက်မှာ ၊ သန္ဓေဝင် ၊
ချမ်းမြတ်ရေစင်၊
မုတ်သုန်ကဆင် ၊ ပြည်ဆင်နှံ့ကြွေး ၊
ပိတောက်ကရွှင် ၊ ပြည်ခွင်နှံ့မွှေး ၊
မြတ်ရေစင်၊ တပေါက် သွန်းလျှင် ၊
ကျွန်းခွင်လုံးအေး ။

Title: မျှော်တော်ယောင်
By: မင်းသုဝဏ်
တက္ကသီလာ ကျောင်းမဟာ၏၊
ကန်သာအနီး ဝံပျော်မှီးသည်၊
တတ်သီးမြသွေး ဝိဇ္ဇာကျေး၊
မဝေးဒဂုံ မွေတော်စုံ၏ ၊
ရောင်ဟု နှံ့ရာ မြကွင်းသာ၌
မေတ္တာကြိုးနှောင် ပျိုတို့မောင်သည် ၊
ရဲရောင်ပြီသ ရဲသွေးပြလျက်၊
ဇေယသံလွင် ဘောပွဲရွှင်၏၊
မြသွင်ရွှေခဲ အာကာထဲမှ ၊
ပျံဝဲသာယာ ကြည့်ချေပါလော့ ၊
ဝိဇ္ဇာတို့မောင် အောင် မအောင်ကို ၊
အမှောင်မလွှမ်း ညနေချမ်းတွင် ၊
အလွမ်းပြေရာ သိလိုပါ ။

Title: ကျေးပြန်
By: မင်းသုဝဏ်
ဖက်မျှညီရာ ရွေးလှည့်ရှာလည်း ၊
ပန်းကာမတွေ့ ယဉ်ပေါင်းမွေ့သည် ၊
ပျိုလေ့မြတ်နွယ် ဝိဇ္ဇာမယ် ၊
မိုးလယ်ဝဲကာ စေတီသာတွင် ၊
စေနာဖြူဆွတ် ဦးခိုက်ညွှတ်၍ ၊
မယ်လွှတ်ရာကွင်း အကျွန်ဆင်းက ၊
မိုးမင်းစည်သံ မကထန်သည်၊
အောင်သံဟစ်ကြိုး ဝတ်ပုဆိုးနှင့် ၊
သည်မျိုးဦးရစ် မိုးမှာ ပစ်လျက်၊
ပျိုချစ်သည့်မောင် ပွဲတိုင်းအောင်ကို
ရာထောင်စုဝေး ကောင်းကြီးပေး၏ ၊
ဟူရေး လည်းဆို ဉဒဟိုသည်
ပတိုရ်ပမာ မည်ထံညာ ။

Title: ကျေးမျှော်
By: မင်းသုဝဏ်
လက်ယာ့ဒီပါ ကျွန်းမျက်နှာ၌ ၊
ပညာလည်းကဲ ရုံးလည်းရဲသည့် ၊
ရွှေခဲတို့နောင် ဝိဇ္ဇာမောင်သည် ၊
ပွဲအောင်ပြီးခါ ချွေးတို့ငှါလျှင် ၊
ပုဝါပိုးနု မွှေးမျိုးစုကို ၊
ယခုလျင်စွာ ပို့ချေပါဦး ၊
သီတာကျောက်စက် မြရေခွက်ကို ၊
မယ်လက်ကိုင်ကာ ကျောင်းဝိဟာမှ ၊
သက်လျာလာလမ်း မြှော်ကာမှန်း၍ ၊
အပန်းပြေရေး မယ်တိုက်ကျွေးအံ့ ၊
မနှေးအလျင် မယ့်ရင်ခွင်သို့ ၊
သခင်ရောက်ကြောင်းလျှောက်ပန်တောင်းလော့၊
ကျေးကောင်းလိမ္မာ ကျေးမြတ်စွာ ။

Title: ပြုံးချိုချို
By: မင်းသုဝဏ်
လူကလေး ၊ လူကလေး
မေမေ့ ၊ လူကလေး ၊
လူကလေး ၊ ညိုတိုတို
မျက်နှာပြုံးချိုချို ၊
ပြုံးချိုချို ၊ လူကလေး
မေမေ့ လူကလေး ။

Title: လူကလေး
By: မင်းသုဝဏ်
အ အာတဲ့ ဣဤ ၊
မယ့်သက်တူ လူကလေး
တေးဖွဲ့လို့ သီ ၊
အ အာ ဤ
မပြီတဲ့ သည်တေး ၊
စကားထာ ၊ အဖြေခက်ကို
ငှက်တဲ့ လူလေး ။

Title: ဝင်္ကပါ
By: မင်းသုဝဏ်
အေးရိပ်သာတဲ့ ပြည်ညောင်ညို ၊
ဥဩ တွန်သံချို
ဒိုးယိုစီးတဲ့ နဒီတွင်း ၊
သမင်း ရေသောက်ဆင်း ၊
မြက်ခင်းလဲ့လဲ့ မြေညီညီ ၊
ကံ့ကော် ဝတ်မှုံစီ၊
ဇာလီပျော်တဲ့ ကျောင်းသင်္ခမ်း ၊
လူလေး သွားချင်စမ်း ။

Title: ရွှေဇယ်ပွဲ
By: မင်းသုဝဏ်
ရွှေဇယ် ငွေဇယ် ခွန်ကစားဖို့
ပါမလားကွဲ့ မထွေးရယ် ၊
ရွှေဇယ် ငွေဇယ် ၊ မရှိသေးလို့
မပါသေးဘူး ၊ မထွေးငယ်
အိုးခြံကွဲက ၊ ရွှေရောင်ဇယ်
ပန်းကန်ကွဲက ၊ ငွေရောင်ဇယ်
ကစားမယ်ကွဲ့ ၊ ရွှေဇယ်ပွဲ
အိုးခြံပဲ့ကွဲ ။

Title: ထုပ်ဆီးတမ်း
By: မင်းသုဝဏ်
ဆီးလိုက်ပါကွဲ့ ၊ တိုးတော့မယ်
တိုးလိုက်ပါကွဲ့ ၊ ဆီးတော့မယ်
ခေါင်ကြောင်းကို ၊ ကျော်ကာသန်းလိမ့်
ထမရေပူ ၊ လောင်ကာပန်းလိမ့်
ဖမ်းလိုက်ပါ့ကွယ်။
ဆီးပြီဟေ့ ၊ တိုးတော့ကွယ်
တိုးပြီဟေ့ ၊ ဆီးတော့ကွယ်၊
အောင်ထူမယ်လို့ ၊ ထင်သလား
အောင်ထူမယ်မို့ ၊ သတိထား
ဖမ်းတော့ မနား
တိုးပေါ့ တအား ။

Title: ကြာဆစ်ကြိုး
By: မင်းသုဝဏ်
ကြာဖြူ ကြာနီ ၊ ကြာညိုနှောလို့
တို့လယ်တောမှာ ၊ ပွင့်ကြတယ် ၊
ကောက်စိုက်အပြန် ၊ ရေကန်ကြီး
ကြာတစည်းလောက် ၊ ချိုးခဲ့ကွယ် ၊
ကြာပွင့်ကြာငုံ၊ ထုံထုံမွှေးကို
မလေးဘယ်သို့ ၊ သုံးပါ့မယ်၊
ကြာရိုးကြာနွယ် ၊ ဘယ်ညာဆစ်လို့
ရွှေကြာဆစ်ကြိုး ၊ ဆွဲပါ့မယ်၊
ဆွဲပါ့မယ် ။

Title: တယောရှင်
By: မင်းသုဝဏ်
တအိမ်ဝင် တအိမ်ထွက် ၊
တရက် တနေကုန်တော့
တမြုံမှာ တခါထောက်ပါလို့ ၊
တယောက် ဆွေမခေါ်ဘု
တကြော်ကြော် ဘော်တယောရယ်နဲ့ ၊
ဘောလေတဲ့ ထံဘျာရှင် ။
သင့်ဘဝ ၊
ခဏ အကျွန်ယူလို့ ၊
တကြူကြူ ကြူသီချင်းတွေနဲ့၊
သံညှင်း သံသာနွယ်လို့ ၊
မြန်မာနယ် ပြည်တရိုးမှာ ၊
ဒိုးသို့ မွှေချင် ။
ငွေအရုဏ် တောက်ရောင်ဆုံးမှာလ၊
ချိုပြုံး ရွှင်လှိုင်စံတဲ့၊
ပင်တိုင်ယံ မှန်ဖြူဝဆီသို့၊
ကံမ ကာ တခါဆိုက်ယင်တော့၊
ငယ်ကြိုက်တယ် မောင့်တူလွမ်းကာဖြင့် ၊
ကွမ်းတယာ ရေတမှုတ်ကိုလ၊
မြန်ထုတ်လို့ ပေးစေချင်၊
ကြည်ရွှင်ဘို့ ပန်တောင်း ။
သူ့ဖုံးစား၊
သွားပါလေ မယ်မပေးနိုင်ဘု၊
သင့်တေး ပဉ္ဇင်က၊
တော်မဝင် တောသံနှောက်တယ်လို့၊
အော်ငေါက်ကာ သူနှင်ပစ်လေက၊
စာဆိုမောင် ခန္ဓာသစ်ကယ်နဲ့၊
တဖြစ်ကို အမြန်ကူးပါလိမ့်၊
ကြင်ဦးပျို သဂြိလ်ရစ်ပေတော့၊
ဘုန်းချစ်အလောင်း ။

Title: လွတ်လပ်ရေးတေးသံ
By: မင်းသုဝဏ်
လေပမာလျှင် ၊ အာကာခွင်၌ ၊
ငါလျှင်လွတ်လပ် လှည့်လည်ပတ်အံ့၊
နေရောင်လဝါ ။ ကဲ့ပမာလျှင် ၊
အာကာတိမ်ဦး ၊ တိမ်ထွတ်ဖူး၌
မြူးလူးပျော်ပါး ၊ ခုန်ပေါက်လွှားလျက်၊
နေနားစုံမက် ငါအိပ်စက်အံ့၊
ငါ၏ တေးလည်း၊
ဝေးသီခေါင်စွာ ၊ ထိုအာကာမှ
ကမ္ဘာလူသား၊ ဆွေအများအား၊
အလားတူစွာ ၊ ငါ့ပမာလျှင် ၊
လွတ်ရာလွတ်ကြောင်း ရည်ရွယ်ချောင်းဘို့၊
သောင်းသောင်းညာညာ ချိုသံသာအံ့၊
ငါ့မိငါ့ဘ ၊ ငါ့ဆွေစသား၊
လောကအပေါင်း၊ အိုသောင်းသောင်းတို့၊
အကြောင်းသို့ညွှန် ၊ ဤငါကျွန်ကို ၊
ချစ်ဝန်မှလွှတ် ၊ ချစ်ညွှတ်မှရှင်း ၊
ချစ်တွင်းမှဆယ် ၊ အာကာလယ်၌
ဘာတွယ်မဆန် ၊ တေးချိုဖန်လျက် ၊
နေရန်ခွင့်ရေး ပေးလေသေး ။

Title: ဂျနီးဗားကန်ရိုး၌
By: မင်းသုဝဏ်
တောင်ခိုးနှင့် တိမ် ရောရှက်လိမ်လျက် ၊
တိမ်နှင့်တောင်ခိုး တောင်ကိုမိုး၍ ၊
မိုးကိုမမြင် ကန်ရေပြင်တွင် ၊
ငွေသွင် တိမ်ရိပ် ကူးသတည်း ။

Title: ဝါကျွတ်ကန်တော့ပန်း
By: မင်းသုဝဏ်
မလာဖြစ်နိုင်ဘု ၊
ဝါခေတ် တခါကုန်တော့၊
မီးရောင်စုံ ကျွတ်သီတင်းကိုလ၊
ရင်တွင်းက ပူဆာဆာ ။
သူတကာ ကန်တော့ပွဲတွေနှင့် ၊
ရွာထဲမှာ လူရောင်ပြချိန်မို့ ၊
နေညိုမှာ မေအိုကရှာလိမ့်၊
စာဆို လာလိုလှသော်လည်း
မှန်းဆရုံသာ ။
နတ်ညီနောင် စာဖိုကြားဆီက ၊
မွန်းစာဆို ဘယ်ကိုသွားတယ်လို့ ၊
လှေကားကို သူတို့မေးပြန်တော့ ၊
ဆိုတေ၊ သံမကြားတာဖြင့်၊
တဝါ နှစ်ဝါသို့လားပေါ့ လို့၊
လှေကားက အဖြေလာ ၊
စာဆိုမောင့် ငယ်ပေါင်း။
မိမြန်မာ
နေရပ်ကို ငါခွါလို့၊
တရပ်ရွာ တမြေခြားမှာ၊
ဖဝါးယာဉ်သာပြုပါလို့၊
ရှာစုသည် နို့ချိုဘိုးပါဘဲ၊
သည်အဝါသည်အမိုးကတော့၊
ကြိုးစားကာ စာဆိုခံလျှင်ဖြင့် ၊
သုံးမကုန် ကန်တော့ပွဲရယ်နှင့်၊
ရွာထဲမှာ လူရောင်ပြနိုင်လိမ့် ၊
သားစာဆို လူညိုလှကိုလ
လွမ်းရာ မန်းသာဝဆီက ၊
အပြန်ကို စရံနှင့် တပေတော့၊
ဝေးက ပန်တောင်း ။

Title: ပိတောက်တွေပွင့်ပြီးမှပို့တဲ့ ကဗျာ
By: သုခမိန်လှိုင်
ပန်းပွင့်လေးကို ပန်းအိုးထဲမှာ သတ်လိုက်ပြီး
ရွှေငါးလေးကို ရေကန်ထဲမှာ သတ်လိုက်သူ၊
လူသားဟာ
ဧည့်ခန်းထဲမှာ သူ့ကိုယ်သူ
ယဉ်ကျေးသူ
အလှတရာမြတ်နိုးသူအဖြစ် သတ်လိုက်ပြီ။
ငါ့ကဗျာတွေ
စာမျက်မှာပေါ်မှာ
ပါဖို့ ကြိုးစားခဲ့သလို။ ။

Title: လူတစ်ယောက်ရေးတဲ့ ကဗျာ
By: သုခမိန်လှိုင်
စကြာဝဠာထဲကိုလာ
အာကာသကို စူးစမ်း
ပင်လယ်ကို ထောက်လှမ်း
ကမ္ဘာကို ဖြတ်သန်း
ပန်းအမျိုးမျိုး
သတ္တဝါအမျိုးမျိုး
ရေမြေတောတောင် အမျိုးမျိုး
ဒုက္ခအမျိုးမျိုး
လောကဓံအမျိုးမျိုး
ငရဲအမျိုးမျိုး
အနုပညာအမျိုးမျိုး
ကျွန်တော်မျိုးတို့ တွေ့ရှိပြီးပါပြီ။
ငြိမ်းချမ်းရေးတစ်မျိုးတည်း
မတွေ့ခဲ့ရ
လူတစ်ယောက် ရေးတဲ့ကဗျာပါ။ ။

Title: ခါတိုင်းနေ့တွေနဲ့မတူတဲ့ ကဗျာ
By: သုခမိန်လှိုင်
ခါတိုင်းနေ့တွေလိုပဲ
အိပ်ရာထ
ခါတိုင်းနေ့တွေလိုပဲ
မျက်နှာသစ်
ခါတိုင်းနေ့တွေလိုပဲ
လက်ဖက်ရည်၊ မနက်မုန့်
ခါတိုင်းနေ့တွေလိုပဲ
ကျီးကန်းများအော်သံ
ကားသံ၊ လူသံ၊ အသံဗလံ
ခါတိုင်းနေ့တွေလိုပဲ
ရပ်မနေခဲ့တဲ့ ငရဲများ
ကျန်မနေခဲ့တဲ့ နာရီများ
တွဲပါလာတဲ့ ဒုက္ခများ
ခါတိုင်းနေ့တွေလိုပဲ
ကမ္ဘာကြီးပါလား ...
ဘများ ပိုထူးမှာမို့လဲ
ခါတိုင်းနေ့တွေနဲ့ မတူတဲ့ကဗျာ
ရချင်ခဲ့တာ ...

Title: လေယာဉ်ပျံပေါ်က ကဗျာ
By: သုခမိန်လှိုင်
လေယာဉ်ပျံတစ်စီးမှာ
ကဗျာနှစ်ပုဒ် ရှိပါတယ်။
တစ်ပုဒ်က
ခရီးသည်တွေကို ရောက်အောင်ပို့မယ့်ကဗျာ
တစ်ပုဒ်က
ခရီးသည်တွေကို ပျက်ကျပြမယ့်ကဗျာ
ကဗျာ နှစ်ပုဒ်ရှိပါတယ်။
အခေါက်တိုင်း အခေါက်တိုင်း
ဘယ်ကဗျာ ဖတ်ရမှာလဲဆိုတာ
ရင်ခုန်စရာ။
အခု ကျွန်တော်
လေယာဉ်ပျံပေါ်မှာပါ။

Title: အသံတိတ် ကဗျာ
By: သုခမိန်လှိုင်
စ ဖတ်တဲ့အခါ
ပထမတစ်ကြောင်းမှာ
နည်းနည်း အထစ်အငေါ့ရှိမယ်။
နောက်တစ်ကြောင်းမှာ
နည်းနည်း အရှိန်ရလာမယ်။
တတိယတစ်ကြောင်းမှာ
ကဠုန်ဖမ်းမယ်၊ နဂါးဖမ်းမယ်
အရှိန်တက်လာမယ်။
ပြီးသွားတဲ့အခါကျ
စောစောက မိုးသားတွေ သရုပ်ဆောင်ခဲ့ကြသလို
ဘာမှ မဟုတ်တော့ဘူး။
အဲဒီအခါကျမှ
မင်းဒဏ်ရာနဲ့ ငါ့ဒဏ်ရာနဲ့
(တိတ်ဆိတ်စွာ) စဉ်းစားရမှာဖြစ်တယ်။

Title: ဓားတစ်ချောင်း ကဗျာ
By: သုခမိန်လှိုင်
ငါဟာ စောင်တစ်ထည်ဖြစ်ရင်လည်း
ခံစားချက်တော့ ရှိချင်တယ်။
ဓားတစ်ချောင်းရဲ့ ထိုးသွင်းမှုကို
အဆုံးအထိ သိချင်တယ်။
နွေးထွေးတဲ့ ခြုံလွှမ်းမှုကို
တစ်ဘဝလုံး အောက်မေ့ချင်တယ်။
မဖြစ်နိုင်တဲ့ အိပ်မက်ကို
တစ်သက်လုံး မက်ချင်တယ်။
သမုဒ္ဒရာ အလယ်မှာ
ငါစပ်မိတဲ့ ကဗျာပေါ့။

Title: ဝေလငါး ကဗျာ
By: သုခမိန်လှိုင်
ဝေလငါး ဖမ်းဖို့ရေးတဲ့ ကဗျာ
ဝေလငါးဗိုက်ထဲက စပ်နေပါတယ်။
ဘာပဲဖြစ်ဖြစ် ကြိုးစားရင်
ဝေလငါးဗိုက်ထဲကနေ
ဝေလငါး မမိဘူး
ဘယ်သူပြောနိုင်မလဲ။

Title: တန်ရဲ့လား ကဗျာ
By: သုခမိန်လှိုင်
ဒီနေ့
ငါးဘယ်နှကောင် ရသလဲ
ငွေ ဘယ်နှထောင် ရသလဲ
ကဗျာ ဘယ်နှပုဒ် ရသလဲ။
ငါတို့က
လောကကြီးမှာ
ငါးမျှားရတာ
ငွေရှာရတာ
ကဗျာစပ်ရတာ
တန်ရဲ့လား။
ဟစ်တလာက
ကမ္ဘာကြီးကို ခြိမ်းခြောက်
ဂျူးခြောက်သန်းကို သတ်ပြီးမှ
ငါတို့က ချာလီချက်ပလင်ကို ရတာဆိုတော့
တန်ရဲ့လား။

Title: မိုးဥတု ကဗျာ
By: သုခမိန်လှိုင်
ရန်ကုန်မြို့ကြီးဟာ မည်းလို့ဆိုတော့
ဒါ မိုးဥတုပေါ့။
ဂွတ်ဒ်မောနင်းပေါင်မုန့်ဝယ်ဖို့
မတ်က်နော်ဖလာ စီဒီ ဖွင့်ဖို့
နပိုလီယံငါး မျှားဖို့
ကမ္ဘာကြီးဟာ ပွင့်ခဲ့ပြန်ပါပြီ။
ကောင်းကင်ကြီးကို နှုတ်ဆက်လိုက်ပုံက
မိုးဥတု မကုန်သေးဘူးလား။

Title: အိမ်အပြန် ကဗျာ
By: သုခမိန်လှိုင်
ဘဝထဲမှာ မျက်ရည် ထည့်ထားလို့
ရုပ်ရှင်ထဲမှာ လူဆိုးတွေ ထည့်ထားလို့
ပင်လယ်ထဲမှာ ဆား ထည့်ထားလို့
အသက်ထဲမှာ သေခြင်း ထည့်ထားလို့
ကမ္ဘာထဲမှာ
အလေးချိန်တွေရှိခဲ့တာ။
ကြွပ်ကြွပ်အိတ်ထဲမှာ
ကမ္ဘာကြီးကိုဆွဲပြီး
ငါလည်း အိမ်ပြန်ခဲ့ပါပြီ။

Title: ကမ္ဘာပြု ကဗျာ
By: သုခမိန်လှိုင်
ဘယ်မဂ္ဂဇင်းမှာ
ဘယ်အယ်ဒီတာမှာ
ဘယ်စာမျက်မှာ
ကဗျာပါရင်
ကမ္ဘာကြီးကောင်းမလဲ
ငါရွေးချယ်ချင်ပါတယ်
ကာတွန်းအောင်ရှိန်လို
ဖြူဖြူလို
စိတ်ကူးယဉ် ကမ္ဘာထဲမှာလို။
ငါကရော စွမ်းရဲ့လား
ကာတွန်းအောင်ရှိန်လို
ဖြူဖြူလို
စိတ်ကူးယဉ် ကမ္ဘာထဲမှာလို။

Title: ရူးတဲ့နေ့က ကဗျာ
By: သုခမိန်လှိုင်
ငါရူးလိုက်တာ နေ့တွေထူးသွားတယ်
ငါဝိုင်းလိုက်တာ ကမ္ဘာလုံးကြီး ညီသွားတယ်
ငါဖွင့်လိုက်တာ ပန်းတွေပွင့်သွားတယ်
ငါမက်လိုက်တာ သက်တံကြီးထွက်သွားတယ်
ငါဖျက်လိုက်တာ စစ်ပွဲတွေပျက်သွားတယ်
ငါဆိုလိုက်တာ ကောင်းကင်ကြီးပြာသွားတယ်
ငါရေးလိုက်တာ
နောက်ထပ်ကဗျာတွေ ရေးစရာမလိုတဲ့
စကြဝဠာကြီးလေ။

Title: ပြန်ရောက်တဲ့ ကဗျာ
By: သုခမိန်လှိုင်
နှလုံးသားကို မေ့ဆေးပေးရင်တောင်
အတိတ်မမေ့နိုင်ပါဘူး။
မွှေးပျံ့တဲ့ အဓိပ္ပာယ်တွေ
သယ်ဆောင်လို့ပါလား
ကိုယ့်ချစ်သူ ကိုယ်မှတ်မိ
ကိုယ့်လမ်း ကိုယ်မှတ်မိ
ကိုယ့်ဖိနပ် ကိုယ်မှတ်မိ
ကိုယ့်အမာရွတ် ကိုယ်မှတ်မိ
ကိုယ့်ခေါင်း ကိုယ်ရိုက်ပြီး
အတိတ်မမေ့သူတစ်ယောက်
ပြန်ရောက်လာပါပြီ။

Title: ခေါင်းနဲ့ကိုယ်နဲ့ရေးတဲ့ ကဗျာ
By: သုခမိန်လှိုင်
ငါတို့ငယ်ငယ်က မျက်လှည့်ပြပွဲမှာ
ခေါင်းဖြတ်ပြမယ့် နောက်ဆုံးအခန်းဟာ
ဘယ်တော့မှ ရောက်မလာ။
အခုတော့ ငါ
ကမ္ဘာကြီးကို ခေါင်းပြန်ဆက်ဖို့
ကဗျာရေးဖြစ်ခဲ့ပါပြီ။
စီအင်န်အင်န်က
အတိအကျကြေညာသလိုဆိုရင်တော့
ငါ့အသက်
၅၈ နှစ်နဲ့ ၃ ရက်မှာ
ခေါင်းတခြား ကိုယ်တခြား
အိုးစားကွဲ မကွဲ
ခေါင်းနဲ့ကိုယ်နဲ့
ကဗျာရေးဖြစ်ခဲ့ပါပြီ။

Title: သတိရတဲ့ ကဗျာ
By: သုခမိန်လှိုင်
၁၉၇၄
ရခိုင်လေဘေးကြီး ကျတော့
ငါတို့ ပြည် မှာ
လေဘေးထည်တွေ
အများကြီးရောက်လာခဲ့တယ်။
အဲဒီထဲက
အနက်ပေါ်မှာ ကျားသစ်တွေအများကြီးနဲ့အင်္ကျီလေး
ဖော်ဝေး ဝတ်လိုက်
ဖိုးစော ဝတ်လိုက်
ငါ ဝတ်လိုက်
သတိရမိတယ်
ဖော်ဝေး ဘယ်မလဲ
ဖိုးစော ဘယ်မလဲ
ငါ ဘယ်မလဲ
ကျားသစ်တွေ ဘယ်မလဲ။

Title: သေပန်းပွင့်ဖို့ ကဗျာ
By: သုခမိန်လှိုင်
သေနေတဲ့ အသားတုံးတွေမဟုတ်လား
ဟင်းခတ်အမွှေးအကြိုင်တွေနဲ့
အသစ်ပြန်လည်ရှင်သန်ခြင်းရနံ့တွေနဲ့
ဆွဲဆောင်မှုဟာ တန်ဖိုးကြီးကြီး
ဓားနဲ့ မလှီးမီ
ခရင်းနဲ့ မထိုးမီ
ဇွန်းနဲ့ မခပ်မီ
ပါးစပ်တွေနဲ့ လျှာတွေနဲ့ အရသာ မခံမီ
အရည်ဝနေတဲ့ ဗိုက်တွေထဲ အထည့် မခံရမီ ...
အရက်နဲ့မြည်းစရာ
ဘဝနဲ့မြည်းစရာ
ငါတို့လည်း ကြိုးစားရမှာပါ
ပန်းကန်ပြားထဲမှာ (ဝါ) စာမျက်နှာပေါ်မှာ
အားလုံး မသုံးဆောင်မီ
သေပန်းပွင့်ဖို့

Title: ဖက်ထဲက ကဗျာ
By: သုခမိန်လှိုင်
ရှေ့မှာ စံပယ်ပန်းတွေ သွားနေတော့
နောက်မှာ ဆွတ်ပျံ့ကျန်ခဲ့ပြီ။
ဒီနံနက်ခင်းလေး
ဒီဆုံစည်းမှုလေး
စောစော အိပ်ရာထရုံနဲ့ ရခဲ့တာလား
ဘဝများစွာ လာခဲ့ရတာလား။
ဒီအသက်လေး
ဖက်နဲ့ထုပ်ထားပါရစေ ။

Title: အင်းဆက်လူသား
By: ညွန့်ဝေ
လူ့လောကနဲ့နှီးနွယ်
လူတို့အလယ်မှာကျက်စား
လူ့တရားလူ့သဘော
နောကြေအောင်နှလုံးသွင်းပြီး
မြူတေးရှင်းဖက်
အင်းဆက်ပိုးက
လူထမဖြစ်။
သို့သော်ငြား
လူသားစင်စစ်က တစ်ဇာတ်ခင်း
အင်းဆက်ဖြစ်သွားတာ တစ်ပုံတစ်ပင်
မယုံချင်လည်းမရ
သွေးဝတဲ့မှက်ခြင်
အသားမျှင်ထဲကလောက်ကောင်
တွေ့မရှောင်ဝါးတဲ့ခြမျိုး
လက်ညှိုးထိုးမလွဲ
လူထဲမှာတွေ့နေကျ
ဒီလောကရဲ့ ကျန်းမာခြင်း
စဉ်းစားစိတ်ညစ်။

Title: နစ်မျောခြင်း
By: ညွန့်ဝေ
အသိမှ မရှိတာ အမြင်
သစ်ပင် သူပျော်နေမှာ မဆန်း။
အထိမှ မသိတဲ့ အဆုံး
ကျောက်တုံး သူပျော်နေမှာ မဆန်း။
သစ်ပင်ရဲ့အောက်
ကျောက်တုံးရဲ့ဘေး
အတွေးအမြင် မလန်းဆန်း
အဆွေးအမျှင် တတန်းတန်းနဲ့
လမ်းအစအပျောက်
စခန်းက မရောက်
တစ်ယောက်လူသား
အလွဲအမှား တစ်သက်ပန်
မကွဲမပြား မနက်ဖြန်
ပစ္စုပ္ပန်မတော့ တစ်လှည့်တစ်ကွက်
သက်တံအဆုံးက ရွှေအိုး
တွေ့နိုးတမ်းတ
ဘဝနစ်တွယ်
ဘယ်က လာလို့
ဘယ်သို့သွားရမလဲ
မသဲကွဲရင်း။

Title: ရှင်ပြန်ထမြောက်ခြင်း
By: ညွန့်ဝေ
တရားလွန်ဒေါသနဲ့
ပယောဂ ဒုံးစိုင်းတဲ့
မုန်တိုင်းရဲ့အာငွေ့ပြင်း
ခွင်းသမျှ သစ်ပင်ကြီးတွေပြတ်ကျိုး
အိုးအိမ်တွေ လဲပြို
တိုင်ငုတ်တိုနဲ့ အုတ်ကျိုး
အိပ်မက်ဆိုးရဲ့ အနိဌာ။
မုန်တိုင်းအချို့
ဖရိုဖရဲ
အပြိုအလဲတွေကြားမှာ
အံ့စရာတစ်ကွက်
မြေစာမြက်ရဲ့ သတ္တိ
ပိနေတဲ့ကြားက
အားသစ်တွေ စုစည်းတည်ဆောက်
အညှောက်စိမ်းပြောင်
ခေါင်းထောင်လို့နေပါလား။

Title: စိမ်းဆတ်ဆတ်ရင်ခွင်တစ်ခုအကြောင်း
By: ညွန့်ဝေ
ငြိမ့်ငြိမ့်စီးဆင်း
စမ်းတစ်စင်း
မင်းရဲ့ ညှင်းသွဲ့ရယ်သံများ။
ထိန်ထိန်သာဝင်း
လ တစ်စင်း
မင်းရဲ့ ဆင်းနွဲ့ ချိုမျက်ထား။
အပြိုင်တောက်လင်း
နေနှစ်စင်း
မင်းရဲ့ ဝင်းလဲ့မျက်လုံးများ။
စမ်းတစ်စင်း
လတစ်စင်း
နေနှစ်စင်း
ပြင်းရှ နိမိတ်ပုံ
စုပြုံအရိုက်ခတ်
တိမ်းညွတ်တတ်တဲ့
စိမ်းဆတ်ရင်ခွင်တွင်း
တစ်စင်းရထား
ခုတ်မောင်းသွားကာ
လှုပ်ရှားတုန်ခါ အို...မဆုံး။

Title: ကိုယ့် လမ်း ကိုယ်သွားကြသည်
By: ညွန့်ဝေ
အချို့ ဆိုလတ်
ပြတ်ပြတ်တင်းတင်း
မျဉ်းဖြောင့်တန်းတန်း
မတ်မတ်လှမ်းကြ၊ ပန်းတိုင်အမှား။
အချို့ဆိုက
လမ်းစမှုန်ပျောက်
ကွေ့ကောက် လှည့်ပတ်၊ ဆိုက်ကပ်ဒုံရင်း။
အချို့ဆိုလျှင်
အမြင်စောင်းကန်း
လမ်းဝင်္ကပါ
သဝေချာဝိုက်ပန်း၊ စခန်းမပေါက်။
ကျွန်ုပ်သည်မူ
ရှေးလူတို့ကျင့်သုံး
ထုံးနည်း နာခံ
ကာလံ ဒေသံ
ဝေဖန်ထိုးထွင်း
မျဉ်းဖြောင့် မျဉ်းကောက်
မျဉ်းမောက် မျဉ်းငိုက်
အလိုက်သင့်စမ်း
အတတ်ဆန်းရင်း
သံလမ်းချော်သွား ရထားတစ်စီး။

Title: မလှတဲ့ည
By: ညွန့်ဝေ
ညရဲ့ကောင်းကင်
တိမ်စင်မြူကင်း
လမင်းထွန်းပ
ကြယ်ပန်းခင်း ရွှန်းမြ
(ဒါပေမယ့်) မလှတဲ့ည။
တစ်နေ့တာလုံး
မဆုံးစကား
နှစ်ယောက်သား အချီအချ
ပြောခဲ့ကြပြီ
ဘဝနှစ်ခု
နားလည်မှု ဘယ်မှာ။
တစ်စစချင်း
အလင်းနယ်ပျောက်
ဒီညအောက်မှာ
တစ်ယောက်သော သူနဲ့
သူရဲ့ ရင်ခုန်သံ
ဒါပဲ ကျန်ရစ်
သစ်တစ်ပင်အောက်။
အချစ်မူး နှလုံးသား
ခံစားမှုပြင်းထန်
ရင်ခုန်သံကို
ကိုင်းယံမှေးငိုက်
ငှက်တစ်သိုက်က
ကြားလိုက်သောခဏ
လန့်နိုးထလျက်
ယောက်ယက်အဆန်
ကိုင်းတံရိုးညှာ
လေငြိမ်မှာ
လှုပ်ခါဆတ်တုန်
ရင်အခုန်နှင့် တစ်ထပ်တည်း။

Title: နေမကွယ်နယ်ပယ်
By: ညွန့်ဝေ
"ကျန်းမာပါစေ"
"ချမ်းသာပါစေ"
ဆုဝေ သင့်အသံ၊ တစ်ရံ မပြတ်။
"ရွှင်လန်းပါစေ"
"ဘဝင်ချမ်းပါစေ"
ဆုဝေ သင့်အသံ၊ တစ်ရံ မပြတ်။
သင့်ရင် ကွယ်ပုန်း
သင့်နှလုံးကား
ကျောက်တုံးအေးစက်
ခံစားချက်ကင်း
ခုန်ခြင်းမရှိ
တို့ အသိသား
စကားနယ်ပယ်
အလျားကျယ်စွ
နေကွယ်သည်ဟု ဘယ်မရှိ။

Title: မပြန်ချင်သော်
By: ညွန့်ဝေ
ငါ့ရုပ်ခန္ဓာ...ခေတ္တခွာ၍
ငါမပတ်သက်...ငါမဖက်ဘဲ
ဖြန့်ကျက်ဝိညာဉ်...သမ္မဇဉ်ဖြင့်
ကြည့်ချင်လှပါ ငါ့ကိုငါ။
သူတစ်ထူးကို
နိုင်လိုမင်းထက်...နှိပ်စက်ညှင်းပန်း
စရိုက်ကြမ်းသည့်
သူသွမ်းကိုပင် မြင်မည်လော။
စိတ်နေပုပ်သိုး...အရုပ်ဆိုးလျက်
တန်ခိုးအာဏာ...ဩဇာလွဲသုံး
မောဟဖုံးသည့်
မိုက်လုံးကြီးသူ မြင်မည်လော။
အသောက်အစား...အပျော်ပါးကို
လိုက်စားခုံမက်...အာသာတက်သည့်
ရမ္မက်ပြင်းသူ မြင်မည်လော။
သူ၏ကုသိုလ်...မနာလို၍
ဝန်တိုခံပြင်း...ကောက်ဉာဏ်ခင်းသည့်
စဉ်းလဲသူကို မြင်မည်လော။
ဪ...ငါ့ရုပ် ငါ့ကိုယ်
ဘယ်လိုကြည့်ကြည့်...တွယ်ငြိသဒ္ဓါပို
ကြည်ညိုစရာ...မမြင်ပါ၍
လိပ်ပြာမသန့်စင်...မပြန်ချင်သော်
သို့လျှင်ရှိချိမ့်မည်မသိ။

Title: နောက်ကျပန်း
By: ညွန့်ဝေ
လွမ်းသူတို့ပန်း
ကိုယ်လုံးလွှမ်းမျှ
အလှဖြာဝေ
သင်းမြနေလည်း
သူလေ ဘာမှ မခံစားနိုင်။
သည်းရင်ကြေကွဲ
ငိုကြွေးပွဲလျှင်
မစဲညံဝေ
ပွက်လျှံနေလည်း
သူလေ ဘာမှ မကြားနိုင်။
လူတွေစည်ကား
ကားတန်းမဆုံး
အုံးအုံးရွရွ
တိုးမရလည်း
သူက ဘာမှ မသိနိုင်။
တည်ဖြစ် တစ်ခဏ
ဘဝရေကြည်
တည်ငြိမ်ရေးခက်
ဝဲဂယက်ဝယ်
တွဲလက်မလာ
ဥပေက္ခာသာ
ခမျာဖော်ပြု
ကြိတ်အံတုခဲ့
ခုနောက်မှကြုံ
တစ်ပုံတစ်ပင်
အစုံအလင်
အကြင်နာများ
လျှံကာသွားလည်း
အများကြီး နောက်ကျခဲ့ပါပြီ။

Title: မသိစိတ်တို့ လှုပ်ရှားခြင်း
By: ညွန့်ဝေ
အသုဘ အိမ်ရောက်
တစ်ယောက်သော သားအဖြစ်
သူချစ်သည်မှာပန်း
ပန်းတွေလွှမ်း၍
ငြိမ်းချမ်းသွားသူ မမြင်
ပန်းတွေသာမြင်။
သားတစ်ယောက်က တစ်မူဟန်
သူသန်သည်မှာ အပြော
သေသောသူ ဘေးထား
အားပါးတရ
စကားစတွေရွှင်
ဘာမှမမြင်။
ကျန်တစ်ယောက်လည်းအခက်
သူမက်သည်မှာ အမွေ
ဧည့်သည်တွေ တင်းကြမ်း
ကြိုကမ်းဖို့ မမြင်
စိန်တွေ ရွှေတွေမြင်။

Title: ကြယ်ရယ် လရယ် ကမ္ဘာရယ်
By: ညွန့်ဝေ
ကောင်းကင်ပြင်မှာ
ငွေစင်လမင်း
ငိုက်မျဉ်းရင်းနဲ့
သမ်းခြင်းကြီးစွာ သမ်းနေတယ်။
ခဏနေခါ
ဘေးမှာတွဲချိတ်
တိမ်ညိုရိပ်နောက်
ပုန်းအိပ် ကွယ်နေ ပြန်တော့တယ်။
မျက်လုံးထောင်ရာ
ကြယ်တာရာတို့
ဖြာလင်းတစ်ဝက်
မှိတ်တုတ်လက်ရင်း
မျက်ကွယ် ပြုနေကြပြန်တယ်။
ကောင်းကင်အောက်မှာ
ကမ္ဘာ မှိန်မှိန်
အလင်းတိမ်နေ
သည်ချိန်သည်ခါ
တစ်နေရာရာမှာ မုချ
မဟုတ်မှလွဲပြန်
အကျည်းတန် ပုံရိပ် အသွယ်သွယ်
ကြယ်တွေ လတွေ တွေ့နေပြီ။

Title: ပိုး
By: ညွန့်ဝေ
အတိုင်းအဆ၊ ပမာဏမရှိ
ပကတိမျက်လုံး၊ သုံး၍မထူး
မှန်ဘီလူးမှ၊ သွင်ပြီသစွာ
မြင်ကြရရိုး၊ ရောဂါပိုး။
ရောဂါပိုးမွှား
သေးငြားသေးမွှာ၊ အားကြီးပါစွ
ခန္ဓာသို့လမ်းပေါက်၊ ဝင်ရောက်သူမွှေ
တက်ရေမှာ ငါးမြူး၊ ကူးခတ်ခုန်ပေါက်
ဆဲ(လ်)တွေဖောက်၍
အသွေးသောက် အသားဖြို
ဝမ်းမီးကို ဆူစေ၊ လောင်ညီးစေ၏။
တွေးကြည့်ကြစမ်း၊ ဆန်းသတဲ့လား
တို့များခန္ဓာ၊ ကိုယ်မှာ အငှ
ဗီဇဖောက်ပြန်၊ ဒလန်တွေများ
သွေးသားအဆိုး၊ ပိုးနှင့်မိတ်ဖွဲ့
အသားဖဲ့ကျွေး၊ အသွေးကိုတိုက်
အတူလိုက်၍
အကြည်ဆိုက်ပိုးမွှား၊ ပွားများတမဟုတ်
ရုပ်ခန္ဓာအဝှန်း၊ ဖုံးလွှမ်းဖိစီး
ဒီတက်ကြီးသော်
ပျက်စီးတတ်စွာ ထိုခန္ဓာ။

Title: ရွှေဖြစ်သွားတဲ့လူသား
By: ညွန့်ဝေ
မယုံချင်ဘူး
ထူးစွာဖြစ်ပျက်
ဈေးကွက်စီးပွား
ကြီးထွားဒီလှိုင်းခိုအစီး
အားကြီးတဲ့တုန်ခါခြင်းအလျင်
ပြုပြင်မှုတရားကြောင့်
လူသားစင်စစ်က
ရွှေဖြစ်သွားသတဲ့။
သူ့ရွှေခန္ဓာနဲ့လိုက်ဖက်
ရိုးလက်(စ်)ရွှေနာရီ
ရတီစိန်လက်စွပ်အပြင်
အဝတ်ရွှေနဲ့ယက်
သူနှစ်သက်တဲ့ မာစီဒီးကား
ရွှေသားနဲ့သွန်းလေသတဲ့။
သူ့ရွှေပါးစပ်ဖျား
ရွှေစကားတွေချိုညက်
သူရွှေလက်ညွှန်သမျှ
ဟ,မထားလည်း
တံခါးတွေအလိုအလျောက်ပွင့်
အဆင်သင့်...အဆင်သင့်ပဲတဲ့။
သူ့ရဲ့နှလုံး
ရွှေတုံးနဲ့တည်ဆောက်
ဟွန်ဒီနဲ့အမ်အိုယူ
(ပြီးတော့)ငွေစက္ကူတွေ
နှောက်မွှေပေါလော
စီးမျောမျှင်းမျှင်း
သွေးကြောကျဉ်းမှာ
လည်ပတ်ခြင်း ကြပ်ထွေးနေသတဲ့။
သူ့ဦးကား
ရွှေသားအတိ
သတိလစ်ဟ
ဘဝမေ့မေ့
ရွှေ ငွေ့ ရိပ်မိုး
တွေ ဝေ ဆိုးစွ
'လူ့တန်ဖိုး''လူ့သိက္ခာ'
'မေတ္တာ''ကရုဏာ''မုဒိတာ'
ဘာတွေများတဲ့လဲ
မနည်းစဉ်းစား
ဝေဝါးဝါးဆိုဘဲ။
ဆက်နားထောင်
အမှောင်လုလု
တစ်ခုသောဆည်းဆာယံ
ခေါ်သံကို သူ ကြား
ချောက်ချားသွားတဲ့စိတ္တဇ
ပထမအကြိမ်
တရှိန်ရှိန်တက်
ရွှေလက်နဲ့ သူ တား
ရွှေနားကို သူ ပိတ်
ရွှေဂိတ်တွေ သော့ခတ်ငြား
ရပ်မသွားတဲ့ခေါ်သံ
ညံမြဲညံ
ထန်သထက်ထန်လာပါသတဲ့။
အဲဒါပါပဲ
မယုံလည်းနေနိုင်
ခေတ်ပြိုင်ဒဏ္ဍာရီတစ်ပုဒ်။

Title: ညအငှား
By: ညွန့်ဝေ
ကံဇာတာလှ
ကြံရာသမျှ
ဟန်ကျကာနေ
မိတ်ဆွေတစ်စု
မြတ်ကောင်းမှုကြောင့်
ကြုံတောင့်ကြုံဖူး
အရောက်ထူးရ
ပတ်ဗျူးဟော်တယ်၊ ပန်းခြံစွယ်မှာ။
ပတ်ဗျူးဟော်တယ်
ပန်းခြံစွယ်မှာ
ကြီးကျယ်ခမ်းနား
တိုင်းခြားဟန်သွင်
တိုင်းခြားသံစဉ်
တိုင်းခြားဝန်းကျင်
မြင်မြင်သမျှ
မ တို့ဆံတောက်
တို ငေါက်ငေါက်နဲ့
ဘလောက်(စ်) စကတ်
အပြတ် ဝတ်ဆင်
မသွင်မတူ
တစ်ပြည်သူတွေလား
ထွေပြားသောစိတ် တရိပ်ရိပ်။
ဖိလစ်ပိုင်တိုင်း
ခေတ်တီးဝိုင်းမှ
အရိုင်းတေးသံ
ဟိန်းညံ နှိုးဆွ
ပိုးထ ကခုန်
ရင်စုံ ခါလှုပ်
ကကြိုး ရှုပ်ကြ
ကျွန်ုပ်မှာ ချက်ချင်း
လက်ငင်း မျက်မှောက်
ဗန်ကောက်မြို့စွန်း
ပက်ပွန်း ရောက်နေလား ထင်မိမှားရ။
ဖေါ်သဟာတို့
ဒေါ်လာ ပေးရင်း
ပြုစုခြင်းကြောင့်
လက်ငင်း သားနား
အငှားဘဝ
တစ်ခဏ မြူး
ဘီယာ မူးရီ
ပြန်ဦးမှဖြစ်
ညမှောင်နစ်သည့်
မြို့သစ်အစွန်
အမွန်တဲနန်း
တို့ အိပ်ခန်းရဲ့
ကြမ်းကြား ခိုအောင်း
ကြမ်းပိုးအပေါင်းတော့
သွေးတောင်းနေကြလေတော့မယ်။

Title: တောင်သမန်ရဲ့ အလှဆုံးအချိန်ဆ
By: ညွန့်ဝေ
ခက်ကိုင်း ညပ်သိပ်
အရိပ်ကြွယ်ကြွယ်
မယ်ဇယ်ပင်တန်း
မြစိမ်းလွှမ်းလည်း။
မြင်မဆုံးတိုင်
ခန့်ခိုင်ဖြောင့်ဖြူး
ဦးပိန်တံတား
ရှည်ဘိငြားလည်း။
အင်းပြင်ကောကော
ဖုံ သောသောတွင်
အမောပြေဆေး
လေညှင်းသွေးလည်း။
ဆိုကြရအောင်
တောင်သမန် အလှ
တောင်သမန် ဘဝ
သည်မျှနှင့်ပင်
ပီပြင်ပြီလား။
ဝေးခြားနှစ်မှာ
အခွင့်သာမှ
ဧရာဝတီ
နဒီကြွဖြိုး
ရေဦးတိုး၍
စိုးရိမ်ရေဘောင်
ကျော်ဖြတ်အောင်မှ
တောင်သမန်အင်း
ရေခင်းပြန့်ကျယ်
ဘယ်ဝယ်မျှော်ရှု
ရေအထုနှင့်
ရတုမျှညီ
အလှတည်၏
လေပြည်အညှင်း
တစ်အင်းလုံး ကြက်ခွပ်
ရွှေငွေညွတ်သော်
ဆွတ်ပျံ့မဆုံးနိုင်တကား။

Title: လူသုံးယောက် ထီးတစ်လက်
By: ညွန့်ဝေ
နည်းမှန်မကျ
အကျည်းတန်စွ
သုံးယောက်မှ ထီးတစ်လက်ရယ်လို့
မျက်လုံးတွေ ဝိုင်းအထင်သေး
ငေးကြည့်ကောင်း ကြည့်ကြမယ်။
မိုးကသည်း လေလည်းပါ
မဖွယ်မရာ တို့သုံးယောက်ကို
တငေါက်ငေါက်လက်ညှိုးထိုး
မိုးပေါက်တို့ကျီစယ်။
တစ်စိတ်တူတစ်ခရီး
တစ်လက်သောထီးနဲ့ထွက်အလာ
ထက်ဝဠာ ပိန်းပိတ်မည်း
မိုးသည်းကြီးပြိုရာဝယ်
ခိုစရာရယ်က သည်တစ်လက်ပဲ။
စံလည်းအတူ
ခံလည်းအတူ
ဘယ်ဘယ်မူ လှန်ကာမတွက်
ဘယ်ဘယ်သူ မချန်ရက်ပါဘု
သူ့မျက်နှာ ကိုယ်ကထောက်
ကိုယ့်မျက်မှာ သူကထောက်
တစ်ယောက်ပခုံး တစ်ယောက်ဖက်
တစ်ယောက်လက် တစ်ယောက်ဆုပ်
တွဲမဖြုတ်ခိုင်မြဲ
မိုးရေမှာရဲခဲ့ကြ
ရွှဲပါစေ မိုးရေအေးပေမယ့်
နွေးစွရင်ထဲ။

Title: လောကကြီးမှာ
By: ညွန့်ဝေ
အရွယ်တူ အိုးနှစ်လုံး
တစ်လုံးသော် တည်တည်ငြိမ်ငြိမ်
ဣန္ဒြေရရ အေးငြိမ်းစွ
ဘာမှ အသံမထွက်။
ကျန်တစ်လုံးသော် တိမ်းတိမ်းလှုပ်လှုပ်
ရုတ်ရုတ်သဲသဲ
အထဲက ဘောင်ဘင်သံ
ပွက်ပွက်ကယ်ညံ။
အိုးနှစ်လုံးရဲ့အဖြစ်
အဖုံးလှစ် ကြည့်တော့မြင်
ဘောင်ဘင်ခတ်အိုး ရေဖင်ကပ်။
ဘောင်ဘင်မခတ်အိုး ရေပြည့်ကျပ်။

Title: စေ
By: ညွန့်ဝေ
မျိုးစေ့တွေ အညှောက်ပေါက်စေ...
အညှောက်တွေ အညွန့်ဝေစေ...
အညွန့်များ အရွက်ဖားစေ...
စေတစ်လုံးနှင့်
မဆုံးဆက်လက်၊ အရွက်တွေ ထာဝစဉ်
သန်ရှင်စိမ်းစို၊ စေပါလိုလည်း
ပျိုသော် ဝေစတမ်း
အိုသော် ကြွေစတမ်းမို့
(တို့များ)'စေ' မစွမ်းပြီ။
စေမစွမ်းလည်း
ကြွေနွမ်းရွက်များ၊ အပျက်တရားကို
ခံစားစာနာ၊ ဝမ်းနည်းစွာဖြင့်
ဆက်ကာမနှေး၊ စေလိုသေး၏
ဖွေးဖွေးလှုပ်မျှ၊ မြေခရွက်ဝါ
သူတို့နေရာတွင်
ကိုင်းညှာမလပ်၊ ပင်လုံးညွတ်မျှ
လန်းဆန်းပျိုမျစ်၊ မြပုရစ်တို့
ဖူးသစ်ကြစေ ဝေကြစေ။


Title: တို့ကြုံခဲ့တဲ့ ဆိုင်နှစ်ဆိုင်
By: ညွန့်ဝေ
ဆိုင်ကြီး ကနားကြီး
ထိန်ညီးမွှေးလန်း
လေအေးခန်းသို့
လှမ်းလို့အဝင်။
လေအအေးနဲ့
ဖက်ထွေးဆီးကြိုတဲ့
ဆိုင်တစ်ခို မျက်စိဝင့်တော့
အဆင်သင့်...
အဆင်သင့်...
ဝယ်ချင့်စရာ
စုံလင်စွာခင်းကျင်းထား
ခမ်းနားထည်ဝါလှပါဘိ။
ယူမလားရှင်...
ယူပါလားရှင်...
ပြုံးရွှင်ကြည်သာ
ချိုမျက်နှာနှင့်
ပျူငှာခွန်းလှယ်
ဝယ်အောင်ဆွယ်ကြ
မဝယ်လည်းပြုံး
ဝယ်လည်းပြုံး
နှလုံးချမ်းမြရပါ၏။
သူတို့အပြုံးကြောင့်
ဟိုတုန်းကပြည်သူ့ဆိုင်
ထိုင်တဲ့ စာရေးမ
သတိရမိ
လာသမျှဖောက်သည်အား
မျက်နှာထားတင်းခက်
အဖက်မတန်
ဆက်ဆံတာ ဘာဟုတ်သေး
ဘာမေးလည်း မရှိ
ညာမေးလည်း မရှိ
အသိကျတော့
အသော့လျင်စွာ
ကောင်တာအောက်ဝှက်သို
လျှိူထားတဲ့ပစ္စည်း
အုပ်ပြီး တိတ်တိတ်ရောင်း
အတိတ်ကအကြောင်း။
လွတ်လပ်စွာကုန်သွယ်မှုကြောင့်
ယခုအခါ
ဒါတွေ လွန်ခဲ့ပြီ
မီနီမတ်ကက်
စူပါမတ်ကက်
သူထက်ငါ အပြိုင်အဆိုင်
ကုန်လှိုင်လှိုင်ဆောင်း
အရောင်းပြိုင်ကြ
မပူရ
ဈေးကတော့မမေးနဲ့
ဟိုရှေးခါဈေးကိုတည်
စီရရီသုညများ
တစ်လုံးလား နှစ်လုံးလား
နောက်ပါးမှာ ဧကန်
ပုံမှန်ဖောင်းပွ
လခနဲ့ မအပ်စပ်လို့
အိတ်ကပ်ဖိစမ်း
ဆုတ်ခွာခန်းတွေ
အပ်လမ်းထပ်အောင် များခဲ့ပြီ။

Title: ယူနီဗာဆယ် စတူဒီယိုသို့ အလည်ရောက်ခြင်း
By: ညွန့်ဝေ
ဧက...ရာချီ
အဝန်းညီသည့်
ယူနီဗာဆယ်
ရုပ်ရှင်နယ်၏
အံ့ဖွယ်ရိုက်ကွင်း
စတူဒီယိုဝင်းသို့...။
အယ်အေ တစ်ခေါက်
ရောက်ခိုက်မှာနော်
ကြည့်သင့် ခေါ်လျှက်
ဆွေဖော်လိုက်ပြ
ကွင်းဝင်ခနှုန်းထား
သုံးဆယ့်ငါးဒေါ်လာ
မနည်းပါလား။
ထရော်လီခရီးစဉ်
ခြံတစ်ခွင်ဝယ်
မောင်းနှင်ပြရာ
ကြည့်ရပါ၏။
ကမ္ဘာကျော်ကြား
ရုပ်ရှင်ကားတို့
မွေးဖွားခဲ့သည့်
ဘူမိနက်သန် ယူနီဗာဆယ်ခြံ.....။
ငလျင်တုန်ဟီး
မြေကြီးကွဲအာ
ထိတ်စရာမြင်ကွင်း။
မုန်တိုင်းဟုန်းဟုန်း
ရေလုံးကြီးထွား
အံ့တစ်ပါးမြင်ကွင်း။
မျက်မှောက်စစ်ဗျူဟာ
ဒုံးမိုးရွာသည့်
ကြောက်စရာမြင်ကွင်း။
သရုပ်သကန်နှင့်
အဟုတ်မှန်ဟန်
လုပ်ကြံမြင်ကွင်း
အခင်းခင်းကို
ဖန်ဆင်း တင်ဆက်
စက်မှုယန္တရား
စွမ်းပကားကို
အံ့အားသင့်စွာ ကြည့်ရပါ၏။
ပြီးနောက်တစ်သွယ်
တို့ငယ်ငယ်ခါ
စွဲခဲ့ပါသည့်
'ဒေါ်လာလက်တစ်ဆုပ်'
ကောင်းဘွိုင် ဇာတ်ထုပ်မှ
ဇနပုဒ်မြို့ငယ်
တကယ်ဆောက်ထား
တိုက်များစီရရီ
အမြင်ပီ လက်ရာမြောက်
(သို့သော်)
ရှေ့ဝင်ပေါက်တံခါး
ကျော်လွန်သွားက
နောက်ပါး ဟင်းလင်း ဟာလာ
တွေ့ရပါလိမ့်
ရုပ်ရှင်ပညာ စကားရပ်
'ဖဆတ်' ဟုခေါ်တွင်
ရှေ့မျက်နှာစာ အဆင်အပြင်။
ရှေ့မျက်နှာစာဗန်းပြ
နောက်ကြောကဟင်းလင်း
သဘောကရှင်းပါပေါ့
(ပဉ္စလက်)လောကအခင်း။ ။

Title: ည နှစ်ည
By: ညွန့်ဝေ
ကြယ်တွေမြူးက
ငွေလပွင့်ဆန်း
ညချမ်းရိပ်သစ်
ချစ်သူ့နှူတ်ခမ်း
ရှိုက်နမ်းတမက်မက်
တုန်ခါချက်တွင်
ပေါ်ထွက်သော နှင်အား
ကမ္ဘာအား အလည်သွက်စေ၏။
အိပ်မက်ပျောက်ဆုံး
လမင်းပုန်းကွယ်
ငွေကြယ်ချောက်ချား
ညအမှားမှာ
ချန်ထားစွန့်ပစ်
ချစ်သူ့အမုန်း
ကမ္ဘာလုံး အလည်ရပ်စေ၏။

Title: မခက်ပါလား
By: ညွန့်ဝေ
သူဘယ်သူလဲ
သဲကွဲပြတ်သား
မြင်သလားဆို
မှုန်ဝါးခြင်းမရှိ
ပကတိအဖြူဆိုအဖြူ။
သူဘယ်သူလဲ
သဲကွဲပြတ်သား
သိသလားဆို
ထင်ရှားမြင်သိ
ပကတိအမည်းဆိုအမည်း။
မခက်ပါလား
သူတစ်ပါးဆို
ပိုင်းခြားမြင်သိ
တတ်ပါဘိခြင်း
မိမိကိုယ်ကို
ကြည့်ပါဆိုတော့
အလိုလိုက်သိ
ပကတိမှအခြား
ဆေးသားညှာတာ
ဖြည့်စွက်ကာလျှင်
မြင်လာပုံမြောက်
အမည်းပြောက်မနှော
စင်းလုံးချောဖြူ တကယ်ဖြူတဲ့။

Title: အိုဇုန်း ကုန်နှုန်း ဘုရားတိုင်
By: ညွန့်ဝေ
ဟူး...ပူလိုက်လေ
နေအစင်းတစ်ရာ
ကောင်းကင်မှာ ပြိုင်တဲ့နှုန်းနဲ့
အိုဇုန်းလွှာ အပေါက်အပြဲက
ကဲစေပြီ အပူ။
ဟူး...အိုက်လှပြီ
ရာသီအပူလောင်
ဖန်ပေါင်းချောင်လေမလျှောက်
သက်ရှူပေါက်ဆို့ပိတ်
မွန်းသိပ်လှပြီ။
အိုဇုန်းလွှာအပေါက်အဟကဆိုး
ကုန်နှုန်းကမောက်ကမ က တစ်မျိုး
ဆန်ဆီဖိုး အနိုင်နိုင်ဖေး
အကြွေးကထပ်
ကြပ်လိုက်တဲ့ အကြပ်အတည်း
မနည်းကြီးရုန်းကန်
လာပြန်ပေါ့ကျောင်းတွေဖွင့်မယ့်အရေး
ရင်လေးရပြန်။
နဂို အကြပ် ပိုကြပ်ခဲ့
ခပ်ယဲ့ယဲ့အခြေမှာ
အိမ်နေရှင်မက
ကောက်ရသလိုရောဂါဝင်
ပြင်ပေတော့ ကုန်ကိန်း။
ဟူး...ပူလိုက်တာ
အိုဇုန်းလွှာအပြဲအပေါက်ကို
တစ်ယောက်သောတန်ခိုးရှင်
တက်တဲ့လို့ ပြင်အပြီး
ကမ္ဘာကြီးအသော့အေးသော်မှ
မပေါ့သေးတဲ့ ရင်အပူထု
သက်သာမှုမမြင်။
ငွေအဝင်အထွက်မျှပြီး ရင်အေးပြုံးနိုင်အောင်
မဆင်မခြင် တက်ခွစီးတဲ့ဈျေးနှုန်း
ဘုံးဘုံးလဲကျ
နာလန်မထအောင်
ကယ်မတော်မူပါ အသျှင်ဘုရား။

Title: ရစ်ဗယ်(န်) ဝင်းကဲ
By: ညွန့်ဝေ
တို့ငယ်ငယ်က
ဖတ်ခဲ့ရ၏
ထူးစွအဖြစ်
ရစ်ဗယ်(န်)ဝင်းကဲ သညာစွဲသော
လူထဲက လူတစ်ယောက်အကြောင်း။
ထိုရစ်ဗယ်(န်)ဝင်းကဲ
အမဲလိုက်အသွား
'ကြောင်သေတောင်'နားမှာ
လမ်းမှားယောင်ငိုက်
မောဟိုက်လျနွမ်း
အပန်းဖြေတစ်ရေးအမှိတ်
အိပ်ပျော်သွားလိုက်တာ
နှစ်ပေါင်း နှစ်ဆယ် ကြာသတဲ့။
အနှစ် နှစ်ဆယ်ကြာမှ
အိပ်ရာကနိုး
ရွာရိုးအပြန်
တွေ့သူမှန်သမျှ
လုံးဝ သူ့ကိုမသိ
လုံးဝ သူကလည်းမသိ
ယောင်တိ ယောင်ချာ
ဝေးကမ္ဘာမှ
ရောက်လာဂြိုလ်သားလို
ခေတ်ခြားခဲ့ပြီပဲ။
ရွာရှိ အဆောက်အအုံ
အလုံးစုံ ပုံစံပြောင်းကာ
တိုက်တာအသစ်
လမ်းအသစ်နှင့်
အမြင်သစ်နေ
လူတွေ သူစိမ်းဆန်
အံမဝင် ခွင်မကျ သူ့ဒုက္ခ။
ခုခေတ်ကမ္ဘာထဲ
ဝင်းကဲပေါင်းများစွာ
ရှိနေပါ၏
ကာလဝန်းကျင်
'လျှင်မှ လျစ်မှ
တော်ကာကျ'သတဲ့
ကိုယ်ရဖို့ အချက်
ကိုယ်မြက်ဖို့ အခရာ
သိက္ခာချောင်ထိုး
တန်ဖိုးများပြောင်းလဲ
ခေတ်အလွဲမှာ
ဝင်းကဲများစွာ ယောင်ချာချာ။ ။

Title: ညီညွတ်သောအကြောင်းတို့ဆုံရာ
By: ညွန့်ဝေ
ဖန်သားကြည်လင်
ကန်ရေစင်လို့
ကြာပင်လန်းဆတ် သန်ရှင်တယ်။
လေပြည်အနှိုး
လှိုင်းခွပ်တိုးလို့
ကကြိုးသွက်လက်လှပါတယ်။
နေခြည်ပွင့်လန်း
ရွရွနမ်းလို့
ကြာပန်း ရောင်စုံ ပွင့်ကြတယ်။
ကြာဖြူ ကြာညို ကြာနီ
အစီအရီလန်းတင့်
ဟော တစ်ပွင့်.....
ဟော တစ်ပွင့်.....
ပွင့်လို့မဆုံး
ဝင့်လို့မဆုံး
တစ်ကန်လုံးဝေ
လှပါလေခြင်း
သည်ရေ
သည်နေ
သည်လေ တို့ ဆုံပေါင်း
ကောင်းသောခြေနေ
ပေးဝေကူထောက်
စောင့်ရှောက်သမှု
ကုသိုလ်စုကို
သာဓု... သာဓု ဆိုနေမိ။ ။

Title: လာ...အသက် မျက်နှာသစ်စို့
By: ညွန့်ဝေ
လမ်းဖြောင့်လိုလား
အသွားထောက်ထောက် လမ်းအကောက်။
အလင်းမက်မော
စီးမျောပိတ်နှောင် ညဉ့်အမှောင်။
လေပြည်တမ်းမက်
ကြမ်းခက်ဒုံးစိုင်း မိုးမုန်တိုင်း။
ဘဝတောလည်
ယောင်မောကွေ့ထောင့်
မဖြောင့်ခရီး
ပိတ်ဆီးအမှောင်
တောကောင်သားရဲ
ခြိမ်းခြောက်ကဲလည်း
ဇွဲနှင့်ခိုင်မာ
လက်တွဲကြာပြီ
လာ... လာ အသက်
စိတ်မပျက်ဘဲ
မျက်နှာသစ်စို့
အားသစ်စို့လေ့
နောက်တစ်ကွေ့မှာ
အရှေ့ကောင်းကင်
လင်းမျှင်နုနု
ပွင့်လုလုမို့
အားပြုကြိုစို့ အရုဏ်ဖြူး။

Title: ရွက်ကြွေမြေ
By: ညွန့်ဝေ
ကိုင်းမြင့်ညှာရိုး
တိုးလိုးတွဲလဲ
အာလျစွဲသန်
ပ သို့ခံလည်း
မခံနိုင်ချေ
ရွက်ချွေနွေမှာ
ပြုတ်ကြွေရော်ရွက်
ဆက်မတွယ်သာ။ ။
လေပြည်အလှုပ်
ကိုင်းမှပြုတ်သော်
ထုတ်နိုင်သမျှအား
စုစည်းထားရင်း
လွှားပျံမတံ့
တောင်ပံဖြန့်လျက်
အနှံ့ခိုဝဲ
အံတုဆဲတည့်။ ။
စိတ်ရေးမဆုတ်
တလှုပ်လှုပ် တသဲသဲ
အမြဲလေမှာ
လိပ်ပြာတို့သွင်
ပျံချင်သော်မှ
ကမ္ဘာမြေခွင်
ဆွဲငင်ခြင်းတရား
သက်ရောက်အားဝယ်
သို့များသူပြိုင်
သို့သူနိုင်ချိမ့်
မခိုင်တိမ်းပါး
ပြားပြားဝပ်ကာ
မြေမှာအထပ်ထပ်
နေရာမလပ်အောင်
ရွှေလွှာချပ်တို့ကြွေ...
ကြွေ...
ကြွေ...။

Title: ခြားနားသော တန်ဖိုးများ
By: ညွန့်ဝေ
နေခြည်ပွင့်စ၊ နံနက်ထမှာ
ဘဝဆုံးကုန်၊ နှင်းဝတ်မှုန်လျင်
လုံးစုံဆုံးရှုံးပါပြီလော။
ပင်မြင့်မာန်တင်း၊ အသီးကင်းလျှင်
မှည့်ဝင်းခွင့်မဆုံ၊ ကြွေရတုံလည်း
လုံးစုံဆုံးရှုံးပါပြီကော။
နေပူရှိန်ဖြင့်၊ အာငွေ့သင့်၍
စီးခွင့်မကြုံ၊ ချောင်းရေကုန်လည်း
လုံးစုံဆုံးရှုံးပါပြီလော။
အစီအရီ တည်တည်သမျှ
ဝေနေယျတို့
ဘဝကိုယ်စီ၊ ရှိကြသည်တည့်
ဖြစ်တည်သည်က တစ်ခဏသာ
ကြာလှသည်ဆို၊ တိုတောင်းပါလှ
တစ်ဘဝဝယ်.....
အလှပေးဆက်၊ အသွေးတက်မှ
ပျက်ကြွေသော်ရှိ မြက်သည်တည့်။
အလှဝေးလျက်၊ အပွေးကွက်မူ
ဆက်နေသော်ရှိ ဆုံးပြီတည့်။

Title: ဒဏ္ဍာရီတစ်ပုဒ်
By: ညွန့်ဝေ
အတွေးကြွယ်ကြွယ်
အရွယ်ထွေးနု
သင်တုထက်သန်
အားမာန်ဖြိုးကြွ ငယ်ဘဝ။
တိမ်ပေါ်ခုန်တက်
သွက်လက်ပေါ့ပါး
လကိုသွားရောက်
အမောက်ထောင်စ ငယ်ဘဝ။
ရပ်မောင်းရပ်တံ
အလံတစ်ရာ မြင့်ထွားကာလျှင်
ကမ္ဘာကြီးအား ဘောလုံးများလို
လက်ဝါးပေါ်တင် ကစားချင်သည်
ဘဝင်မိုးမျှ ငယ်ဘဝ။
အိပ်မက်နုရွ ငယ်ဘဝမှ
ကြာလှမထင် ရာသီခွင်စောင်း
ပြောင်းလဲခဲ့ပြီ သွေးသည်အနတ္တာ
ဘယ်မှာစိုးပိုင် ထိန်းထားနိုင်ချိမ့်
လေးယိုင်ခြေလက် မသွက်မလှုပ်
ဂီယာပြုတ်ကာ
နှုတ်များလျှာများ ကျောက်သားသွင်ပြောင်း
ညောင်းညာအံသေ
အသံတွေ မထွက်
မျက်စိအစုံ အရိပ်ပုံထင်
ဘဝင်မငြိ အမြင်မရှိ
မိမိဝန်းကျင် ယှက်တင်ပြွတ်သိပ်
အရိပ်တွေအကြား
မှုန်ဝါးမြုပ်နစ် ကြောင်းမသစ်ပြီ
ကျောက်ဖြစ်ရုပ်ကြွင်းဒဏ္ဍာရီ။

Title: ဂေါက်နှင့်ဘဝ
By: ညွန့်ဝေ
ဂေါက်အားကစား
မခြားတူစွ၊ လူ့ဘဝနှင့်။
မျက်စိစူးစိုက်
ဘော့လုံး၌ရှု
ကြိုးစားမှု
လေ့ကျင့်မှု
စိတ်ရှည်မှု
ရင်းပြုနိုင်မှ၊ တော်ကာကျလိမ့်။
အန္တရာယ်စက်ကွင်း
သဲကျင်းအဖုံဖုံ
နွယ်ချုံအတန်တန်
ရေကန်ကျားခံတွင်း
ရှောင်ကွင်းနိုင်မှ၊ တော်ကာကျလိမ့်။
အလွှဲအရိုက်
အံကိုက်ဖြောင့်မှန်
ထိရန်ချိန်ဆ
ခြေကဘယ်၌ လက်ဘယ်၌
လေကဘယ်တိုက် မြေဘယ်ငိုက်
ရိုက်မည့်အချက်
တွက်ချက်ပြင်ဆင်၊ အကောင်းဆုံးယှဉ်။
ရိုက်ပြီးအချက်ဟောင်း
ပြန်ပြောင်းမဆွေး
မလာသေးသောရိုက်ချက်
ကြိုလျက်မကြံ
ပစ္စုပ္ပုန်ရှု၊ သင့်အမှု။
အောင်မြင်ခြင်းသရဖူ
ထိုင်ငူနေရုံရမလား
ဘဝကားတိုက်ပွဲ
ဂေါက်ကစားလည်းတိုက်ပွဲ
ကွင်းထဲကိုဆင်း
ရဲတင်းပိုင်နိုင်
ကောင်းကောင်းပြိုင်က
ပန်းတိုင်မလွဲ၊ သင့်အောင်ပွဲ။
ဂေါက်အားကစား
မခြားတူစွ၊ လူ့ဘဝနှင့်။

Title: သူခိုးဖမ်းပွဲ
By: ညွန့်ဝေ
သန်းခေါင်ယံမှာ
အိပ်ရာမှနိုး
"သူခိုး သူခိုး"
ညာသံပျိုး၍
ရွာရိုးလှုပ်လှုပ်
အုပ်အုပ်သဲသဲ သူခိုးဖမ်းပွဲ။
ဝိုင်းလိုက်မနှေး
ပြေးလွတ်နိုင်ရိုး
ခိုးထုပ်ခိုးထည်
ထမီနှစ်ကွင်း
အင်္ကျီနှင့်ပုဆိုး...
သူခိုးခမျာ
မျက်နှာဇီးရွက်
လက်ပြန်နှောင် ဟုပ် လူအုပ်အလယ်။
မအေ... သူခိုး
ဆိုးချင်ဦးဟ
ခိုးဦးဟ ဟု
နှုတ်မှကျိန်တွယ်
ဘယ်ပြန်ညာပြန်
နားပန်ကျင်းသူ
ပိုက်ဆူဆူ
သူအကဲဆုံး ဘယ်သူတုန်း
ပြည်သူပိုင်ငွေ အလွဲသုံး
ရာထူးပြုတ်သည့် ဦးငွေဘုန်း
တိုက်နှင့်တာနှင့်လူတစ်လုံး။ ။

Title: သစ္စာတိုင်
By: ကလျာ
နွေမြူက မိုးဖြစ်
မိုးက နှင်းဖြစ်
နှင်းက မြူဖြစ်
အသစ်သစ်ဖြစ်ကြွေ
နှစ်တွေလွန်ကုန်ကြပြီဘုရား။
နေ့တဓူဝ
နိုးတတိတ်တိတ်
အရုဏ်ရိပ်မှ
ယာဉ်ဆိပ်သို့ရောက်
လှေဆိပ်သို့ရောက်
လေဆိပ်သို့ရောက်
အကြိုထောက်ကာ
မဖောက်မပြန်
ညဉ့်ဦးယံမှာ
လေးလံခြေလှမ်း
သယ်မစွမ်းနှင့်
ညှိုးနွမ်းနုံးခွေ
တစ်ကိုယ်ရေသာ
နေအိမ်ပြန်ရပါသည်ဘုရား။
မြတ်နိုးတွယ်တာ
သစ္စာစောင့်စည်း
အသည်းနစ်နစ်
ကြင်ချစ်သူနှင့်ကျွန်ုပ်မှာ
သမုဒ္ဒရာအကုဋေ
အသင်္ချေနှစ်များ
ကွာခြားခဲ့ပါပြီဘုရား။
တစ်ချစ်တစ်ဘဝ
ထာဝရမေတ္တာ
ရင်မှာနက်နဲ
သိမ်းဆည်းမြဲဖြင့်
စွဲစွဲမှတ်မှတ်
စိတ်ဓာတ်မပျက်
ရှေ့ဆက်ရန်နှလုံးသား
အကျွန်ုပ်အား
ချစ်သူအား
သနားပေးအပ်ပါဘုရား။ ။

Title: ကရွတ်ပတ်လမ်း
By: ညွန့်ဝေ
အစသည်တွင်
သည်မှာပင်အဆုံး
အဆုံးလည်းအစ
အစလည်းအဆုံး
အပြုံးနှင့်မျက်ရည်စက်
မျှော်လင့်ချက်နှင့် အားငယ်မှု
ပုရစ်နုနှင့်ကြွေရွက်
အသက်နှင့် မရဏ
ကွာဟခြင်းများ
မခြားဆက်စပ်
ကရွတ်ပတ်လမ်း တလည်လည်။ ။

Title: အဖေ့ အနှစ်နှစ်ဆယ် အလွမ်း
By: ညွန့်ဝေ
အခါတော်ပေးတာက
နတ်ရေးငယ်ရွှေစာ
မင်္ဂလာတေးဂီတ
ပီသကြည်လင်
ပွဲကြီးယင်ခိုက်။
ရွှေပွဲလာတို့
နှစ်လို့ပြုံးမြ
နေ နှင့် လ
ရွှေ နှင့် မြ
တူမျှလိုက်ဖက်
ကြင်ဆက်သူမောင်နှံကို
အားသွန်မျှော်ငေး
ကောင်းချီးပေးကြခိုက်။
မင်္ဂလာသတို့သား
နံပါးတစ်ဘက်
ကပ်လျက်ထိုင်သူအဖေ
သီဝေသောမျက်ဝန်းမှာ
မှည့်ယွန်းမျက်ရည်။
"အိုအဖေ
ငိုနေပါလား"
နားနားကပ်အသာလေး
တီးတိုးမေးတော့
"ဟိုရှေးအနှစ် နှစ်ဆယ်အလွန်
ကွယ်လွန်သူမင်းတို့အမေ့ကို သတိလည်
ဖြေမဆည်မျက်ရည်ဝေ့မိ"ပါသတဲ့
ယနေ့အထိ
အငွေ့တငြိငြိ
အဖေ့၏ အနှစ် နှစ်ဆယ်အလွမ်း။ ။

Title: လှေငယ်ရှင်
By: ညွန့်ဝေ
မြစ်ရေကကြီး
လှိုင်းကဆီး
ရေစီးမောင်းသန်
နတ်ဝင်ဟန်
ကမ်းယံမည်သို့ဆိုက်နိုင်ချိမ့်။ ။
မုန်တိုင်းဗြောင်းဆန်
လေမိုးထန်
မြူထရံပိတ်ဆီး
အမှောင်ကြီး
ခရီးမည်သို့ပေါက်နိုင်ချိမ့်။ ။
မြစ်ရေကြီးငြား၊ လှိုင်းဆီးငြား
မုန်တိုင်းသန်ငြား၊ လေထန်ငြား
လားလားမတွေဝေ
လေဆန်ရေဆန်
အားအံကြိတ်ခဲ
လှော်တက်ဝဲကာ
ဇွဲအရင်းတည်
ဇွတ်နှစ်သည်တွင်
နေခြည်လန်းဖြာ
ကမ်းယာယာသို့
မြန်းလာငြိမ့်ငြိမ့်ပီတိစိမ့်။ ။

Title: တစ်‌ယောက်သူ
By: ညွန့်ဝေ
ဟိုတစ်နေ့က၊ သူကြားရ၏။
အဖပမာ၊ ချစ်မြတ်ပါသော
ဦးတာတစ်ယောက် ဆုံးပြီတဲ့။
အင်း...မနေ့က၊ သူသိရ၏
နှမပမာ၊ လွန်ရင်းချာသော
သူဇာတစ်ယောက် ဆုံးပြီတဲ့။
ဒီကနေ့ပဲ၊ အရပ်ထဲက
ဒေါ်ဘဲရဲ့မြေး၊ ပိစိကွေးလည်း
သွေးကင်ဆာနဲ့ ဆုံးပြီတဲ့။
အရွယ်မဟူ၊ နီးဝေးသူကို
သိမ်းယူတတ်စွာ၊ သင်္ခါရာဟု
မရဏနုဿတိ၊ မှတ်သိသံဝေ
ယူလေသလော၊ ပြောမပြောချင်
လောဘဒေါသ၊ မာနထိုးပြိုင်
ပိုင်လို နိုင်လို၊ တစ်ကိုယ်ကောင်းဉာဏ်
ဗြောင်းဆန်အဘိဇ္ဇာ၊ ကြီးမားကာလျှင်
ဗျာပါဒလျှမ်း၊ မောဟလမ်းဝယ်
စခန်းမဆုံးတစ်ယောက်သူ။ ။

Title: ရွေးမိရာသည်လမ်း
By: ညွန့်ဝေ
ဖြစ်လာသမျှ အကောင်းအဆိုး
အကြောင်းအကျိုး ဆက်နွယ်မှုရှိ
လူ၏ကံတရား
လူသားသာဖန်တီးရှင်။
အသက်ရှည်သမျှ
မျက်ရည်ချည်းသာ မကျရပေမယ့်
ဘဝဟာပျော်ဖွယ်ခန်းရယ်လို့
တမ်းဆိုခက်ချင်။
ကိုယ်ကျင်လည်ရာဘဝ
လှပဖို့အရေး
မျှော်တွေးလျက်အိပ်မက်မင်
ပုထုဇဉ်သဘာဝ။
ဝင်္ကဘာလမ်း
မကျွမ်းသူသိပ်ခက်ပါဘိ
အိပ်မက်တွေတန်တန်ပြယ်၍
ကံမဖွယ်ဉာဏ်ဘယ်ဆိုက်ပါလိမ့်
မိုက်မဲလှတဲ့အရေး
ရွေးမိရာသည်တစ်လမ်း
သည်စခန်းသည်မြောင်နှင့်
သည်အမှောင်ဘယ်မှာဆုံးမည်လဲ
အရှုံးတွေအသ‌င်္ချေမတန့်အောင်
စွန့်ရနပ်သလားမေးရင်
ပြတ်သားမကွေ့ကောက်တဲ့
အဖြေရှာမရ။
ချန်ထားမေ့ပျောက်ဖို့လဲ
ဝေဒနာမမျှ။

Title: ဦးခေါင်းနဲ့လူ
By: ညွန့်ဝေ
ဦးခေါင်းနဲ့
စောင်လို့ကြည့်
ချောင်းလို့ကြည့်
ပကတိလောကကို
ဩချလောက်အောင်မြင်ရမယ်။
ဦးခေါင်းထဲ
စဉ်မြဲထက်မြက်
တိုးတက်ရာ တိုးတက်ရေး
ကြံတွေးအသေအချာ
အဖြေရှာဖို့
ကွန်ပြူတာတွေ ရှိနေမယ်။
ဦးခေါင်းရှင်း
စိတ်ရင်းဖြူ
ပြည်သူ့အကျိုး ပြည်အကျိုး
သယ်ပိုးထမ်းရွက်ပေးနိုင်တယ်။
ဦးခေါင်းမတ်
တည်ရပ်ခိုင်မာ
ကိုယ့်အထာလေးနဲ့ကိုယ်
ကြည်ညိုစရာနေနိုင်တယ်။
ဦးခေါင်းဆိုင်
တူထိုင်နှီးနှော
သဘောမျှတ
ကြံဆကြရင်
နေလတစ်ရာထွန်းလင်းမယ်။
သည်အလားအလာကောင်းများ
ဖော်ဆောင်သွားဖို့
လူသားတိုင်းမှာတူညီ
ကိုယ်စီဦးခေါင်းရှိပါတယ်။

Title: နွေ၏ပုံရိပ်များလွန်သော်
By: ညွန့်ဝေ
မြေပြင်မာခက်၊ ပတ်ကြားအက်၍
ပင်မြက်လှီနုံး၊ ဖုန်ညစ်ဖုံးလည်း
လုံးစုံဆုံးရှုံးသည်မဟုတ်။
လေရူးခြွေမှုတ်၊ ရွက်ကြွေပြုတ်၍
ငုတ်တုတ်ရိုးကျဲ၊ ကိုင်းတံမွဲလည်း
အမြဲဆုံးရှုံးသည်မဟုတ်။
နေပူရှိန်မြင့်၊ အာငွေ့သင့်၍
စီးခွင့်မလန်း၊ ချောင်းရေခမ်းလည်း
သူ့လမ်းဆုံးပြတ်သည်မဟုတ်။
ဘဝယခု၊ ဆုံးရှုံးမှုဖန်
အကြံမညီ၊ ခိုက်ကြုံသည်လည်း
ရာသီ၏စက်၊ မပျက်သူ့ဝတ်
လည်ပတ်လှည့်ကူး၊ မိုးဦးပက်ဖျန်း
ရတုဆန်းသော်
ရွှင်လန်းပေါ့ပါး၊ ငါတကားဟု
အင်အားတွေရ၊ တစ်ဖန်လှကာ
ဘဝစိမ်းသစ်ပါလိမ့်ဦး။

Title: တို့ဖခင်
By: ညွန့်ဝေ
အမိရင်နွေး
ခိုခွင့်ဝေးသော
ကလေးလူမမယ်
ငယ်ရွယ်ဘုစု
မိသားစုကို
ဥမကွဲသိုက်မကွာ
စောင့်ရှောက်လာခဲ့
သူသာမိခင် သူဖခင်။ ။
နေ့ဝယ်နေတစ်စင်း
ညဝယ်လတစ်စင်း
ထိန်လင်းကြည်လင်
တို့ကောင်းကင်မှာ
အစဉ်စိုးမိုး
အားကိုးတစ်ခုတို့ဖခင်။ ။
တို့ဘဝဝယ်
လမ်းပြမခွာ
သဒ္ဒါသန့်စင်
ပြသွန်သင်ခဲ့
အစဉ်တောက်ပြောင်
တန်ဆောင်မီးရှူးတို့ဖခင်။ ။
တို့ရဲ့လမ်းကြောင်း
မစောင်းမတိမ်း
မယိုင်ယိမ်းအောင်
ထိန်းသိမ်းမြဲခိုင်
တည့်မတ်နိုင်ခဲ့
ပဲ့ကိုင်အရှင် တို့ဖခင်။ ။
မေတ္တာရနံ့
သင်းပျံ့သန့်ကြည်
စိတ်ရှည်လွန်းစွ
ဘဝစက်လည်
ရပ်တည်လွှမ်းမိုး
ဝင်ရိုးမဏ္ဍိုင် တို့ဖခင်။ ။
သူများဖခင်
တို့ဖခင်
ဖခင်မှန်သမျှ
အနန္တမေတ္တာ
ရင်မှာချပျိုး
အကျိုးလိုလား
စိတ်မပြားတတ်
မှားသော်လည်းရှိ
မှန်သော်ရှိဘိ
ယတိပိုင်းပြတ်
စွဲမှတ်အိပ်မက်
သားတို့တွက်သာ
မိုးထက်ငွေကြွယ်
လှမ်းရွယ်ရင်းမတ်တတ်
ရုပ်ကြိုးပြတ်လည်း
သိမှတ်အထူး
သူ့ကျေးဇူးကို
ရည်စူးကော်ရော်
ပူဇော်မပျက်
သူ့အိပ်မက်ကို
ဆက်လက်ဖော်စို့နောင်ညီတို့။ ။

Title: ပီတိပျောက်ကွယ်ခြင်း
By: ညွန့်ဝေ
ခုံတန်းကလေး
သင်္ဘောဆေးဖွေးဖြူ
ပန်းလာသူတဆိတ်
ချွေးသိပ်လှည့်ခေါ်ယောင်
ပညောင်ပင်၏ အရိပ်အောက်။
ပညောင်စခန်း
သည်ခုံတန်းပြင်
ရေချမ်းစင်လေး
ရှိချေသေး၏
နီးဝေးမှလာသူ
ရင်ပူပျောက်စေ
သောက်ရေတစ်ခွက် ကြိုကမ်းဆက်။
သဗ္ဗေသတ္တာ
ပန်းလာသမျှ
ဝေနေယျတို့
ပြေကြစေရွယ်
စင်ကြယ်မေတ္တာ
စေတနာကို
သာဓုဆိုမိ
ပီတိရွှန်းဖြာ
ချဉ်းကပ်ပါသော်...
ခုံမှာရွှံ့သုတ်
အုန်းမှုတ်ခွဲသွား
ဖြစ်ရမ်းကားကို
ထင်ရှားတွေ့ရှိ
ရင်နောက်ကျိကာ
ပီတိပျောက်ကွယ် ငါကျန်၏။

Title: ပိုးလမ်းမ
By: ညွန့်ဝေ
တောင်စဉ်အထပ်ထပ် ပိုင်းဖြတ်စည်းခြား
လမ်းကားမရှိ။
သီတာအတန်တန် စီရံကာထား
တံတားမရှိ။
မိုးထိတောင်များ ကာဆီးထားလည်း
လူသားဇွဲမာန် ညံ့မခံတည့်
တောင်ယံခါးပန်း သွားလမ်းကျဉ်းကျဉ်း
ကုတ်ကပ်နင်း၍ မွေးညှင်းကြက်သီး
ထဖွယ်ချည်းလျှင် အသည်းအသန်
တစ်လံရွေ့လျား သက်စွန့်စားရင်း
ရည်ထားခရီး လမ်းစချီးခဲ့။။
မြစ်ပြင်ကျယ်သွမ်း
ရေစီးကြမ်းလည်း ကြိုးတန်းချည်စွဲ
ခက်အခဲနှင့် ကူးဆွဲတစ်ဘက်
ကမ်းရောက်တက်၍
ဆက်လက်လမ်းထွင် ခရီးနှင့်ခဲ့။
ပထဝီနေထား
ပိတ်ဆီးငြားလည်း ကျော်လွှားခက်ခဲ
ဇွဲနှင့်ရင်ဆိုင် 'ပိုင်' တို့ဌာနီ
တာလီမှစ 'ပိုးလမ်းမ' တည့်
မြန်မာ့မြောက်စွန်း ဖြတ်သန်းပြီးကာ
ဂန္ဓာလာရာဇ်မှ မဇ္ဇိုမတိုင်
ဓိကဆက်နွယ်
ပိုးကုန်သွယ်ကြ
ဖလှယ်ကူးသန်း လူ့အစွန်းတည့်
ပိုးလမ်းမအားဂုဏ်ပြု၏။

Title: ကင်ဆာဆောင်မှာည
By: ညွန့်ဝေ
ညအရေးနက်
ငြိမ်သက်ကမ္ဘာမှာ
ကင်ဆာဆောင်တစ်ခုရဲ့
အမှောင်ထုအကြား။ ။
ညသည်လေးစွ
တစ်ရေးတစ်မောတစ်ငိုက်
နှစ်နှစ်ခြိုက်ခြိုက်
အိပ်လိုက်ချင်ပေမဲ့
ဘယ်လှည့်ညာစောင်း
တည်ငြိမ်ကြောင်းရှာမရ
ကြေမွတဲ့အိပ်ရာစပ်
အပ်ချွန်အလက်လက်
နှိပ်စက်ထိုးစွ
ခံရမသက်သာ
ဘယ်မှာလဲအိပ်စက်ခြင်း။
အိက်စက်မပျော်
ဘေးခုတင်ပေါ်မှာလဲငုတ်တုတ်
အဆုတ်ကင်ဆာသမား
မနားတမ်းချောင်းဆိုးထန်
ထွေးခံမှာသလိပ်နဲ့သွေး။ ။
ခြေရင်းက ခံတွင်းကင်ဆာ
ပါးအနာဒိုးပိုပေါက်
ရေတံလျှောက်မှ သွားရေတများများ
အစားသွင်းဖို့ ပိုက်တန်းလန်းနဲ့
ယောင်ယမ်းထထိုင်နေလေရဲ့။ ။
ခေါင်းရင်းကလူမမာ
နှာဝမှာအောက်စီဂျင်ပိုက်နဲ့
ဖုတ်လိုက် ဖုတ်လိုက် အသက်တည်
တစ်စက်စီကျဆင်း
ဒက်(စ်)ထရို့(စ်) ပုလင်းကဆေးရည်။ ။
တို့အဖြစ်မှာ
ကင်ဆာလှိုက်စား
ခွဲစိတ်ဓားမမီ
ဓာတ်ရောင်ခြည်လဲမတိုး
မျှော်ကိုးစရာတစ်ခု
ဓာတုဆေး ဝယ်သွင်းရမတဲ့။ ။
ဆေးသိပ္ပံကတိုးတက်
လူ့အသက်ကယ်မဲ့ဆေး
ဈေးတွေတော့အဆမတန်ကြမ်းလှချည့်
အစွမ်းထက်တဲ့ ဗလီယိုပိုင်စင်
နောက် - အန်ကိုဗင်မဆိုလို
မီသိုထရစိတ်ထိုးဆေးတောင်
ဈေးခေါက်ခိုက်နေတာယုံ
ဆေးတစ်ဖုံထောင်ချီရှင်းရမတဲ့
ထမင်းဖိုးအနိုင်နိုင်မို့
ငူငိုင်ကာ ချလိုက်ရတဲ့သက်ပြင်း
မိုးမလင်းနိုင်ပါလား။ ။

Title: ယုံကြည်သည်များ
By: ညွန့်ဝေ
စာအခန်းခန်း
ကျမ်းအစောင်စောင်
အာဂုံဆောင်မိ
စာအသိထက်
မိမ်ရင်ဖြစ်
ကျစ်လျစ်ပြတ်သား
စိတ်ကူးများက
အင်အားရှိသည် ငါယုံကြည်၏။
အမှန်ဒိဌ
ဖြစ်သမျှထက်
စိတ်မှစေစား
အိပ်မက်များက
အင်အားရှိသည် ငါယုံကြည်၏။
ဘဝခရီး
ဆုံစည်းသရွေ့
ကြုံအတွေ့ထက်
ရှေ့မျှော်လင့်ချက်
အင်အားထက်သည် ငါယုံကြည်၏။
ချစ်သောသူကို
သိမ်းယူဆောင်ကြဉ်း
ရှင်သေမင်းထက်
ချစ်ခြင်းမေတ္တာ
အင်အားသာသည် ငါယုံကြည်၏။ ။

Title: ဆန်းစစ်ခြင်း
By: ညွန့်ဝေ
လူ့ဘဝမှာ
ကျင်လည်ကြာပြီ
သင်ဘာသိပြီနည်း။
လူ့ဘဝမှာ
အနေကြာပြီ
သင်ဘာရပြီနည်း။
လူ့ဘဝမှာ
ရုန်းကန်ကြာပြီ
သင်ဘာစွမ်းပြီနည်း။
မွေးကင်းမှသည်
ကျင်လည်လာရ
ထိုဘဝအဓိပ္ပာယ်
အကယ်ထိမိ
သိရှိသလို
ခေါင်းကိုတစိမ့်စိမ့်
ညိတ်တုံ ယမ်းတုံ
ဂုရုပုံကြောင့်
ကြည်ယုံပူဇော်ထိုက်ပြီလော။ ။

Title: ခြေရာကောက်ခြင်း
By: ညွန့်ဝေ
ငါလွမ်းမနေ
ပန်းခြေရာကောက်
လှမ်းလျှောက်ခြေဆန့်
အနှံ့ဖွေလည်
တွေ့ပါပြီကော
ပန်းတောစွန်မှာ ကြွေပွင့်လွှာ။
ငါသိမ်မနေ
တိမ်ခြေရာကောက်
မို့မောက်အပြိုင်
တိမ်စိုင်တိမ်တိုက်
မိုးလုံးမိုက်လည်း
လေတိုက်လွင့်ရာ မျောလွင့်ပါ။
ငါငယ်မနေ
ကြယ်ခြေရာကောက်
မွှေနှောက်တွက်ရေ
နေစကြာဝဠာ
အာကာပြင်ဆုံး
ကြယ်မဆုံးတမ်း
ပွင့်ပြုံးလက်ဖြာ ကုဋေကုဋာ။ ။

Title: ချယ်ရီတွေပွင့်ပြန်ပြီ
By: ညွန့်ဝေ
ချမ်းမြဆောင်းမီ
ရာသီပွင့်လင်း
တိမ်ခင်းပြာလွ
ပနံရအောင်
ရိုးမတောင်တန်း
ပန်းနုလွှမ်းခြုံ
စွမ်းကုန်ပွင့်ဝေ
ချယ်ရီတွေ - ချယ်ရီတွေ။ ။
ချယ်ရီလန်းဝေ
တောင်ခြေပတ်သန်း
ယာဉ်တန်းတစ်ခု
မိသားစုနှင့်
တစ်စုမျိုးဆွေ
ဘယ်မြေဦးတည်
ဘယ်ဆီဦးတိုက်
မျဉ်းငိုက် လိုက်ပါလာကြပါလိမ့်။ ။
မိသားတစ်စု
စုစုစည်းစည်း
ခင်ရင်းနှီးလည်း
အပြီးသတ်မှာ
ကိုယ်သာထည်းထည်း
ကိုယ့်ခရီးတည့်
သမီးနှင့်သား
ချစ်မယားတို့
ထောက်ထားပြုစု မေတ္တာထုက
ပြုပြင်နိုင်မလား
ပြတ်သားဝိုင်းစက်
မျက်ဝန်းထက်မှ
လင်းလက်ရောင်နွယ်
ကယ်နိုင်မလား?
ခွန်အားမြဲမြန်
သံယောဇဉ်ကြိုး
ရစ်ပိုးနှောင်ပတ်
ကူတတ်မလား? စဉ်းစားစရာ။
ထကြ နိုးကြ
ဆွတ်လွပန်းနု
ရတုပန်းချီ
ချယ်ရီပုံကား
မမှုန်ဝါးဘဲ
တေးသားစိုမြဲမြဲမည်လား။ ။

Title: ကဗျာဆရာဖြစ်ဖို့ ဘာလိုသလဲ
By: ညွန့်ဝေ
"ကဗျာဆရာ" ဖြစ်ဖို့ဆို
ဘာလိုသလဲ ရယ်လို့
စာဆိုပွဲတစ်ခုမှာ မေးကြတယ်။
ဟန်အပြည့်အဝ
"ပဏ္ဍိတ" ပုံစံနဲ့
လည်တံကိုဆန့်ကာမော့
ခပ်ကြော့ကြော့မဖြမလွယ်
ဒါပေမယ့်
ခပ်သော့သော့ဣန္ဒြေဆည်။
ပါရမီနဲ့ဇွဲလုံ့လ
စနစ်ကျတဲ့ကဗျာပုံစံ
ထက်သန်တဲ့စေတနာ
ပြီးတော့...
အသေအချာလေ့လာမှု
အစပြု...အစပြု
စကားကြောခင်း
ဟောရင်းနဲ့အဆိုကြွယ်
ကိုယ်တကယ်ယုံကြည်သွား။
ပရိသတ်ခမျာ
စိတ်မှတ်ကာပညာယူကြ
ရင်မှာအပူ
သူတို့အသိလေဘု
မျက်စိတွေဝေသီဝါးပါလို့
တရားကိုနိဂုံးချုပ်တဲ့အခါ
အဟုတ်တကယ်
ထည့်မဟောတာက
"ပြောစရာရင်အပြည့်ဖိတ်
ကြိတ်မနိုင်ခဲမရမှ
အသည်းက ကဗျာဖွား"။ ။

Title: မေတ္တာအိပ်မက်
By: ညွန့်ဝေ
လင်းတတွေ ညောင်စေ့စား
ကျားတွေ သစ်မြစ်ကိုက်
တစ်စရိုက် တစ်ဘာသာ။
တရားချစ်
ကျားသစ်ကမေတ္တာဝေ
ဝံပုလွေဥပုသ်ထိန်းတဲ့
ချမ်းငြိမ်းကမ္ဘာ။
ငါးမန်းကလှေ
မြွေကတံတား
ခြင်္သေ့များက စီးယာဉ်
ခင်မင်ယိုင်းပင်းလို့
အချင်းချင်း ထောက်ထားညှာ
စာနာကူလက်ကမ်းကြ။
ရန်ဟူမမြင်
မပူပင်မကြောင့်ကြရ
ကြည်လင်တောက်ပလှတဲ့
ချစ်စရာ့မေတ္တာကမ္ဘာ
ခဏတာအလည်ရောက်
ဝမ်းမြောက်မှုအပြည့်နဲ့
ပီတိရှိန်မလင့်ခင်
လွင့်စင်ပေါ့ သည်အိပ်မက်
ညဉ့်ဝေဒနာအမောမှ
နှမြောလွမ်းတ။ ။

Title: တစ်မျက်နှာတည်းနှစ်ယောက် တစ်ယောက်တည်းနှစ်မျက်နှာ
By: ညွန့်ဝေ
တစ်မျက်နှာတည်း နှစ်ယောက်
တစ်ယောက်နှင့်တစ်ယောက် ဆင်တူ
သွင်မူကွဲလွဲ
ရုပ်ရှင်ထဲမှာ
ဝါဝါနှစ်ကိုယ်ခွဲ
ခင်သန်းနု နှစ်ကိုယ်ခွဲ
ကျော်ဟိန်း နှစ်ကိုယ်ခွဲ
နှစ်ကိုယ်ခွဲများစွာ
သင်ကြည့်လာခဲ့
ငါကြည့်လာခဲ့
စာမဖွဲ့လို။
ဒါပေမယ့်လည်း
တစ်ယောက်တည်းနှစ်မျက်နှာ
ရှိပါသည်ဆို
ငြင်းလိုသလား
ထားပါတော့လေ
လူတွေသဘာဝ
ရှေ့ကတစ်မျက်နှာ
ကြည်သာပြုံးချို
ရွှေလိုဝင်းလက်
နှစ်သက်ဖွယ်ထား
အခြားတစ်မျက်နှာ
နောက်မှာပုန်းလျှို
မဲညိုညစ်ပုပ်
ကြမ်းကြုတ်မာကျော
အရှိသဘောကို
ကြည့်ကော ကြည့်မိကြရဲ့လား
သိကော သိရှိကြရဲ့လား။ ။

Title: အသွင်ပြောင်းခြင်း
By: ညွန့်ဝေ
ရင်မှာဥကင်း
ပျော်ရွှင်ခြင်းတို့
မီးသင်းဖယောင်း
အိပျောင်းနွမ်းရော်
အရည်ပျော်ကျ
မျက်ရည်စများဖြစ်သွား၏။
ရင်ဝယ်ပြည့်နှက်
မျှော်လင့်ချက်တို့
နှင်းစက်နုလွင်
နေတွင်လွင့်ဝေး
သောကချွေးများ ဖြစ်သွား၏။
လောကဝဋ်နှောင်
အမှောင်ထုကြား
မျက်ရည်များ
သောကများ
တိုက်စားစိမ့်ဝင်
အစဉ်တစိုက်
ရိုက်ခတ်စွဲငြိ
ဒဏ်အထိဝယ်
မိမိနှလုံး
ကျစ်မာရုန်းကာ
ကျောက်တုံးကျောက်သားဖြစ်သွား၏။

Title: သီချင်းသည်၏နေ့တစ်နေ့
By: ညွန့်ဝေ
အိုဘယ့်ဘယ်...အိုဘယ်လောက
ကံထောက်မ၍
ရရှိခုံမင်
သင့်ရင်ခွင်မှာ တစ်နေရာ။
ဟန်ကျ ပန်ကျ
ဆိုမရလည်း
မတောင့်တ မငြင်ငြို
ထိုနေရာမှ
မြင်သမျှရှုခင်း
နှလုံးသွင်းကာ
အရင်းခံနှင့်
သီချင်းသံလွှင့်။
မိုးသောက်လင်းအရုဏ်
သင်းထုံသောပန်း
စိုလန်းသောနှင်း
တေးညင်းသောငှက်တို့၏
မျှော်လင့်ချက်ရောင်ခြည်ဦးဝယ်
မြူးတူးလှိုက်ကြည်သီချင်းသီခဲ့။
သာယာသောနေ့ခင်း...
နေမင်းရဲရင့်
တိမ်ရိပ်လွင့်စဉ်
ပြာလွင်ကြည်မြ
ပန်းချီအလှဝယ်
ကြွသစ်အားမာန်၊ တေးရင်လျှံခဲ့။
ညိုသမ်းညနေ
လေလှုပ်အချ
ကြွေပြုတ်ကျသောသစ်ရွက်များ
တဖားဖားဝဲ
ခင်းကြဲမြေတစ်ခွင်
အမြင်မသန့်
မဆန့်ရင်ဝယ်
ဝေဒနာတွယ်ဆဲ
လင်းစွယ်ကျိုးငုတ်
မိုးချုပ်ဆည်းဆာ
ကျရောက်လာခဲ့။
မကြာမတင်
ညခွင်၏ငြိမ်သက်ခြင်း
ဆိုက်ရောက်ခင်းကို
သီချင်းဆိုလွှင့်
ရင်ကိုဖွင့်လျက်
အသင့်ဖြစ်၍နေပါပြီ။

Title: အရုဏ်ဦးမှာနှင်း
By: ညွန့်ဝေ
ဝတ်မှုန်လင့်ကာ
ပွင့်လွှာပေါ်စိုနု
ပုလဲဥနှင်းပွင့်။
အရုဏ်ရိုးရီ
နေ့မပီသော
ရောင်နီဦးဝယ်
တင့်တယ်တောက်ပ
လှလိုက်သည့်နှင်း
အိဝင်းစိုအက်
မျှော်လင့်ချက်အပြည့်။
သို့မင့်တစ်ဖုံ
အရုဏ်သက်ကြွေ
တက်နေဝင့်ဝင့်
မြင့်ပြီးမြင့်သော်
နှင်းပွင့်ခမျာ
ဘယ်မှာထာဝရ
လှပါတော့နိုင်
မခိုင်သောသူ့ဒြပ်
ရှုမှတ်ရင်၌ ဝေဒနာ။

Title: အရှုံးပြုံးနဲ့ နှုတ်ဆက်မယ်
By: ညွန့်ဝေ
"ကမ္ဘာကုန်ကျယ်
တာတွယ်မြတ်နိုး
ကိုးကွယ်တဲ့အချစ်
အမြစ်ဖြာဝေ
မသွေပါဘူး"
ဆိုကျူးသူ့စကား
ယုံစားဖိုလှိုက်
တရှိုက်မက်မက်။
ဘဝနွေကို
မျှဝေခံစား
လက်တွဲသွားမတဲ့
မုသားလားဟင်
သံသယ မဝင်ဘု
အစဉ်ကြည်ယုံ
ဥဿုံပေးဆက်
မယွင်းပျက်ပါ
နှင်းသက်ဆယ်ဆ
မြတ်နိုးရသူ။
ကန္တာလွင်ထဲ
ယှဉ်တွဲအတူ
နေပူစပ်ခါး
ရှည်လျားခရီး
အချီးရှိသေး
တစ်ရေးသာမက်
အိပ်မက်နှိုးလှန့်
လက်ဆန့်စမ်းကြည့်
သူ မရှိတော့။
ဪ...အကြောင်းငြိလို့
ပြောင်းလှည့်ချန်ထား
သူစိမ်းကားလဲ(လည်း)
နားလည်ရဲတယ်
ကြိတ်ခဲမကျန်
လည်မပြန်ဘု
ဒဏ်ရာကိုဖုံး
အရှုံးပြုံးနဲ့
နောက်ဆုံးနှုတ်ဆက်မယ်...သူရယ်။

Title: နုပျိုခြင်း
By: ညွန့်ဝေ
နုပျိုခြင်းမှာ
အင်အားပါ၏။
နုပျိုခြင်းမှာ
ဇွဲမာန်ပါ၏။
နုပျိုခြင်းမှာ
အလှပါ၏။
နုပျိုခြင်းမှာ
အိပ်မက်ပါ၏။
နုပျိုခြင်းဆောင်
အမောင်လုလင်၊ သင့်ရင်သန္ဓေတည်
ယုံကြည်သမျှ၊ သစ္စာလှ၏။
ဘဝလက်တွေ့၊ တစ်ကွေ့တစ်လမ်း
ရှေ့စခန်းဝယ်
မျှော်မှန်းအိပ်မက်၊ ပိုင်စိုးခက်စွ
ကြမ်းခက်လောကဓံ၊ စမ်းသတ်ဒဏ်ကို
ကြံ့ခံဝေခွဲ၊ ခက်အခဲ၌
ပြောင်းလဲရင့်ကျက်ရဦးမည်။

Title: သင်္ချာဂုရုများ
By: ညွန့်ဝေ
အပေါင်းအနှုတ်
ရေလုံပြုတ်သူ။
အမြှောက်အစား
တောက်ကစားသူ။
အမြတ်အစွန်း
အပြတ်ကျွမ်းသူ
ထိုထိုဤဤ
အရည်ကြိုခမန်း
တွက်ကိန်းစွမ်းသူ
ရေပေါ်လူတို့
ရှေးသူမိန့်ဟော
လောကပါလ
မြတ်ဓမ္မကို
နှိမ့်ချပယ်ရှား
မေ့လျော့ငြားလည်း
ကျက်စားကျင်လည်
လူမှုနယ်မှာ
တွင်ကျယ်ဟန်သစ် ယင်းလူတို့ဖြစ်၏
သိမ်ငယ်ကျန်ရစ်ကြွင်းသူတို့ဖြစ်၏။

Title: အပြုံးရောင်းပါ
By: ညွန့်ဝေ
အရုပ်ရောင်းပါ
ငါပူဆာသော်
ကြိုက်ရာကြေးနှင့် ဝယ်ခွင့်ရ၏။
မုန့်ကိုရောင်းပါ
ငါပူဆာသော်
တန်ရာနှုန်းနှင့် ဝယ်ခွင့်ရ၏။
ပန်းကိုရောင်းပါ
ငါပူဆာသော်
ပေါက်ရာဈေးနှင့် ဝယ်ခွင့်ရ၏။
အပြုံးရောင်းပါ
ရောင်းပေးပါဟု
အသပြာထောင်သောင်း
ဈေးတင်တောင်းလည်း
ခေါင်းခါခြင်းနှင့်ကြုံရ၏။

Title: လုံ့လပုံပြင်
By: ညွန့်ဝေ
ကျောက်သားပေါ်သက်
ရေတစ်စက်
ပျောက်ပျက်လွင့်စင်၊ အရာမထင်။
သူ့ဝတ်မပျက်
တစ်စက်ပြီးတစ်စက်
ပြီးတစ်စက်...
ပြီးတစ်စက်...
ဆက်၍ဆက်ကာ၊ ကျရောက်ရာဝယ်။
ကာလရှည်လျား
မနားမရပ်
တရစပ်ဆက်
ရေစက်၏ဇွဲ
မာခဲသောကျောက်သား
လားလားမမှု
အံတုရန်ကော
သွမ်းရယ်မောရင်း
ဟော - တွင်းလေးတစ်ခုချိုင့်သွား၏။

Title: ပန်းကလေးရဲ့ရွှေအိုရောင်အားမာန်
By: ညွန့်ဝေ
ရွက်သစ်ရဲ့အရောင်စိမ်းမြမြ
ထိန်းရတော့မလွယ်။
အစိမ်းကို ရွှေအိုဖုံးပါလိမ့်
နောက်ဆုံးတစ်နေ့မယ်။
ပန်းဆိုလည်း အလှသွေးကြွယ်
ခဏလေးရယ် နာရီမျှ။
(ဒါပေမယ့်.....)
အခါသင့်ခိုက်
ပွင့်လိုက်မည်အာဏာကုန်ပေါ့
တစ်လွှာကြုံတစ်ငုံချပ်ပါလို့
တစ်ဖတ်စီမြေမှာလျောစေတော့
အမောအသာဖယ်၍
ကမ္ဘာအနယ်နယ်ရနံ့ချင်းအောင်
သင်းလိုက်မည်ပ။

Title: ကျောက်တောရဂုံသွား တောလား
By: ညွန့်ဝေ
နှစ်ပေါင်းသန်းချီ
ပဝေသဏီမှ
ပထဝီအံ့ဖွယ်
စာနီနယ်သာမော
ကျောက်ဆစ်တောသို့
ကံမျောတစ်ခေါက်
အလည်ရောက်ရာ။ ။
ကျောက်ဆစ်ကျောက်ထု
အစုစုကား
ပန်းပုအမော်
သိန်းသန်းကျော်ကို
ဖိတ်ခေါ်စေစား
ခဲ့သလားထင်
အံ့အားသင့်လောက်
လက်ရာမြောက်စွာ။ ။
မိခင်နှင့်သား
ခရီးသွားဟန်
နဂါးမုန်ကြွ
ယမ်းဝှေ့ကဟန်
အသံကြီးမား
ငှက်များဧကရာဇ်
ဖီးနစ်ငှက်ကြီး
နှုတ်သီးလည်ပြန်
ဆွသောဟန်နှင့်
ကျားပျံသွက်လက်
ခုန်လျက်အုပ်ဟန်
အတန်တန်လျှင်
လည်တန်လှည့်ဆန့်
တအံ့တဩ
ရှုမောမညီး
တစ်ခုပြီးတစ်ခု
မြင်ကွင်းစုကား
ပန်းပုအံ့ဖွယ်ပွဲကြီးပင်။ ။
အမြင်သာမော
ကျောက်တောရဂုံ
စုံမြိုင်လျှိုကြား
တစ်ထောက်နားခိုက်
ဝတ်စားနုစို
စာနီပျိုတို့
တေးဆိုကပြ
ရွှင်လန်းရ၏
ဇွန်လညသဘင်
ပွဲကြီးဆင်သော်
ရှုမြင်လိုစိတ်
ရင်ပြည့်သိပ်ကာ
ယိုဖိတ်မောခဲ့ရတကား။ ။

Title: အလိုဆန္ဒ၏ခန္ဓာဗေဒ
By: ညွန့်ဝေ
ကိုယ်၌မရှိ
အလိုပြည့်ရန်
အလိုရှိကြမှန်၏။
သို့သော်
ကိုယ်၌အရှိ
အပိုဖြည့်ရန်
အလိုရှိကြပြန်၏။
မရှိ၍လို
ရှိ၍လို
အလို၏ခန္ဓာ့ဗေဒ
မျှတညီညွတ်ခြင်း သော်မရှိ။

Title: လက်မခံ၍
By: ပြန်ခဲ့ဖူးသူ(မလေးလုံသို့)
လက်မခံ၍၊ ပြန်ခဲ့ဖူးပြီ
ရွှေပြည်တံခါး
ပိတ်ထားသဖြင့်
ပြန်ခွင့်ဆုံဆည်း၊ ခရီးနောက်ပြန်။
ပြန်ရောက်ရာဝယ်
လိပ်ပြာအတောင်ခတ်၊ ဖျပ်ဖျပ်လှိုက်ခုန်
ရင်အုံဗြောင်းဆန်၊ လူးပျံရာမှ
တစ်စစနှင့်
ရင်ဝတစ်ခို၊ ဖားဖိုငြိမ်ညက်
ရှုသက်မျှင်းမျှင်း၊ ပြေလျော့ခြင်း၌။
ပြေလျော့ခြင်း၌
နှစ်ခြိုက်အိပ်မွေ့၊ ခွန်အားတွေ့ကာ
တစ်နေ့တစ်ဘဝ၊ နေဆက်ရပြန်
လောကအလယ်၊ တွယ်ယုံသည်များ
စွဲပိုက်ထားလျက်၊ တတ်အားသမျှ
စိတ်အလှနှင့်၊ ဘဝကြည်ပျော်
ခရစ်တော်ဆုံးမ၊ မြတ်ဓမ္မဝယ်
ငြိမ်းမြခိုမှေး၊ အနေအေးသူ။
တစ်ဖက်သားကို၊ စာထားနားလည်
ကြည်ယုံကူမ၊ နှလုံးလှခဲ့
နွမ်းလျခန္ဓာ၊ ယဲ့ယဲ့သာလည်း
ငဲ့ညှာမနား၊ ခွန်အားတင်းစု
လူမှုအရေး၊ အလေးပေးသူ။
စာပေစေတနာ၊ စာပေသစ္စာ၊ စာပေသိက္ခာ
ဦးရွက်ကာလျှင်
မြန်မာစာပေ၊ ဥယျာဉ်ဗွေ၌
တင့်ဝေလန်းဆန်း၊ ပန်းကောင်းဖြူဖွေး
လုံမလေးကို
ဖွားမွေးစင်သန့်၊ တည်တန့်စေသူ။
မီးစာနှစ်ဖက်၊ လောက်ဆက်အပြိုင်
ဖယောင်းတိုင်ကား၊ ညမလွှားသာ
ခုများတစ်ဖန်၊ စိတ်ပြောင်းပြန်ကာ
လက်ခံပြီထင့်၊ မမျှော်လင့်ဘဲ
ခေါ်ဆင့်သည်နောက်၊ ကောက်ကောက်လိုက်ပါ
ခန္ဓာရုပ်ကလာပ်၊ လန်းဆတ်ရွှန်းကြည်
အိပ်နေသည်မျိုး၊ ထင်တဝိုးနှင့်
နှိုးလည်းမရ၊ တလည်းမကြား
အပြီးတိုင်သွားပြီ
သားချင်းတစ်မိမွေး၊ ပူမအေးလည်း
'ခင်လေး' မငဲ့သာပြီထင့်။ ။

Title: မြေတောင်မြှောက်ခြင်း
By: ညွန့်ဝေ
ပန်းတစ်ပင်ကို
ပေါင်းသင်ရေဖြန်း
ကူလက်ကမ်းသော်
ပန်းကောင်းဖူးပွင့်ဝေနိုင်၏။
သစ်တစ်ပင်ကို
ပြုပြင်အားပေး
မြေဆွေးကျွေးသော်
ဖွံ့လေးသီးမျိုး အောင်နိုင်၏။
ဝံပုလွေကိုလက်ကမ်း
ကျားသောင်းကျန်းကို အစာကျွေး
မြေခွေးကို ကျင်းမှဆယ်သော်.....
ဆယ်သော်.....
ဆယ်သော်.....။ ။

Title: ကွက်လပ်ဖြည့်ပါ
By: ညွန့်ဝေ
ဘဝဟူသည်...နာမည်ပါးစပ်ဖျား
ကျော်ကြားယုံမျှလှပါ့မလား
လူသားတန်ဘိုး မြင့်တိုးစေငှာ
ကြောင်းခြင်းရာကား၊ နာမည်မဟုတ်
အလုပ်...အလုပ်၊ ခါးချိုးသောအလုပ်။ ။
အတုအယောင်၊ အောင်မြင်မှုဖြင့်
ကြွားဝင့်မြူးကြော့ နှာခေါင်းမော့လည်း
တကယ်တော့တစ်ခဏ၊ ဘာမျှမဟုတ်
လက်ခုပ်သံစဲ ကားလိပ်ဆွဲလျှင်
လက်ထဲထိမိ ဘာကျန်ရှိမလဲ။ ။
မျက်စိဖွင့်ကာ မျက်နှာကိုသစ်
အဖြစ်ရှိရှိ ကွက်လပ်ဖြည့်စို့
အသိဦးပန် တာဝန်ကိုဆောင်
အောင်မြင်ခြင်း ပျက်စီးခြင်း
ကြီးမြင့်ခြင်း သိမ်ငယ်ခြင်း
ပျက်ရယ်ပြုခြင်း ချီးမွမ်းခြင်း
ဘယ်သင်းမှမမှု
အံတုဝံ့ရဲ အာဂဇွဲဖြင့်
ရှင်မြဲရှင်ချက် ရှင်သန်စေ။ ။

Title: ကျွန်တော့ဆရာများ
By: ညွန့်ဝေ
စကားဟောင်ဖွာ
နာကြားကာလျင်
နှုတ်လျှာသိုသိပ်တတ်လာ၏။
နှိပ်စက်ရန်မူ
ကြမ်းကြုတ်သူကြောင့်
ဖေးကူကြင်နာတတ်လာ၏။
ကောက်ကျစ်လှည့်ဖျား
သူ့မုသားကြောင့်
ရိုးသားဖြူစင်တတ်လာ၏။
ဒေါအမျက်တင်း
သူခံပြင်းသော်
ပျော့ညှင်းသီးခံတတ်လာ၏။
ကောင်းရာကောင်းလတ်
အတတ်ပေးဝေ
ဆရာတွေ၏
အထွေအထူး
ဂုဏ်ကျေးဇူးကို
ညွတ်နူးပူဇော်ပါသတည်း။ ။

Title: ငေးနေပေတော့
By: ညွန့်ဝေ
ချက်ကို မချိတ်
သော့မနှိပ်
ပိတ်၍မထား - ထိုတံခါး။
ဝင်လိုသူကို
မငြင်ငြို
ကြိုဆိုလျက်သား - ထိုတံခါး။
ချက်ချင်းသွား၍ တံခါးဖွင့်ရန်
အကြံလည်းပီ အခွင့်ကြည်လည်း
ချီတုံ ချတုံ နေ့ကုန် ညရွေ့
လက်တွေ့မမြောက် မလျှောက်မလှမ်း
စခန်းမဆိုက် မျဉ်းငိုက်ငုတ်တုတ်
အိပ်မူးရုပ်နှင့် မုတ်ဆိတ်များဖြူ
ပင့်ကူအိမ်ထွေး ချိန်ဖင့်လေးပြီ
ငေးနေပေတော့ ကိုယ့်လူရေ။ ။

Title: ငါယုံကြည်၏
By: ညွန့်ဝေ
နေပူစပ်ခါး
အသားခြစ်လောင်၊ လွင်ထီးခေါင်လည်း
တစ်တောင်တစ်ခို၊ မြောင်တစ်လျှိုနှင့်
လေချိုချွေးသိပ်၊ အရိပ်ရှိမည်
ငါယုံကြည်၏။
ခရီးခက်ကြမ်း
ခွေနွမ်းရေငတ်၊ အင်အားပြတ်လည်း
မွန်းကြပ်ခရီး၊ တစ်ထောက်ပြီးသော်
စိမ့်စီးကြည်ဘိ၊ စမ်းရေရှိမည်
ငါယုံကြည်၏။
ညည်းသံမဆိတ်
အနိဌာရုံ၊ နားယံဟုန်လည်း
လူဘုံတစ်နေရာ၊ တစ်ချိန်ခါမှာ
သာယာသုတိ၊ သီချင်းရှိမည်
ငါယုံကြည်၏။
အမှောင်တောဝယ်
ယောင်မောခွေနွဲ့၊ ခွန်အားမဲ့လည်း
တို့ရဲ့ကမ္ဘာ၊ တစ်နေရာမှာ
ထိန်ဖြာထွန်းညှိ၊ အလင်းရှိမည်
ငါယုံကြည်၏။ ။

Title: အခန်းဝမှာ
By: ညွန့်ဝေ
မရှိတံခါး
ပိတ်ထားပြီထင်
သူ့အမြင်နဲ့
ရှိုက်ငင်ဆိုညည်း ငိုသတဲ့။
တံခါးမရှိ
အမှားသိတော့
ပီတိဇောဝင်
မိုးမမြင်အောင်
သည်း ရင်လှိုက်မောရယ်သတဲ့။
ရယ်နေပြုံးနေ
မိန်းမူးနေပြီး
ရှေ့ခြေမလှမ်း
စခန်းမစ
အခန်းဝမှာ
မှန်းဆတုံ့ရင်း အိုသတဲ့။

Title: ချယ်ရီပွင့်သောနံနက်ခင်း
By: ညွန့်ဝေ
နံနက်လင်းစ၊ နှင်းမြမြ၌
ခန်းဝမှလျှင်၊ မြှော်ရှုမြင်မိ
ပင်ချယ်ရီဦး၊ ငုံအဖူးတို့
လေရူးခုန်လှမ်း၊ နှုတ်ဆက်နမ်း၍
လှုပ်ရမ်းလေဝယ် တသိမ့်သိမ့်။
လေကိုအတွေ့
ပျော်မွေ့လန်းကြွ ချုပ်လွှာဟ၍
အလှကြွယ်ကြွယ်၊ ပွင့်မျိုးထယ်၍
ချယ်ရီဖူးငုံ၊ ပွင့်လန်းကုန်အောင်
ဘယ်ပုံလေရူး ဆောင်ချေဘိ။
ငါသိပါသည်
တစ်ရွာတစ်ကမ်း၊ သူ့ငယ်ကျွမ်းမှ
ချစ်လွမ်းပလီ၊ သယ်ခဲ့သည်ကြောင့်
ချစ်ရီလှုပ်ရှား၊ စိတ်ကစားကာ
ပွင့်များ ပင်လုံးဝေခဲ့၏။
ဪ - ချစ်သူစကား။ သင်ဆောင်သွား၍
ပျော်ပါးသဖြင့်၊ ချယ်ရီပွင့်ခဲ့
လွမ်းရင့်ရက်ကြာ၊ ငါ့တွက်တာမူ
ဘယ်ခါမှများ၊ ဝေးမြေခြားမှ
စကားချိုသာ၊ ချစ်ခွန်းလွှာကို
ဆောင်လာမည်နည်း သင်လေရူး။

Title: ရေကြည်စမ်း နှစ်သွယ်
By: ညွန့်ဝေ
ဘဝတောင်ညို၊ ချက်ဗဟိုက
ဇာတ်ကိုစတင်၊ ခရီးနှင်ကာ
တောင်စဉ်ခုနစ်ထပ်၊ ရစ်ပတ်ကွေ့စီး
ရောက်လာပြီးတော့
သန့်လည်းသန့်စင်၊ စမ်းနှစ်လျဉ်ရယ်
ဘဝင်စိတ်ဖန်၊ 'အိပ်မက်ကန်' သို့
မြူးပျံကြွကြွ၊ ဝင်ကြတယ်။ ။
စမ်းနှစ်သွယ်ကား
တင့်တယ်ရွှန်းမြ၊ လှလဲလှရဲ့
တက်ကြွလှုပ်ရှား၊ ကြွားလဲကြွားရဲ့
ခံ့ညားဂုဏ်သိန်၊ ငြိမ်လဲငြိမ်ရဲ့
အရှိန်သော့သော့၊ ကြော့ကြော့ကလေး
စီးလို့ပြေးကြ
စိတ်အေးချမ်းဘို့ကောင်းလှတယ်။ ။
ကိုယ့်ဘဝလမ်း၊ ခရီးကြမ်းမှာ
မောနွမ်းမရွှင်၊ အားအင်သုဉ်းပြယ်
စိတ်ဝမ်းငယ်က
နှစ်သွယ်စမ်းမှ၊ ရေစင်မြကို
သောက်ရတော့လျှင်၊ ကြည်လန်းရွှင်ပြီး
အားအင်ဖြိုးမောက်ခဲ့ရတယ်။ ။
ဘဝမြေမှာ
သစ္စာသွေရိုင်း၊ မေတ္တာဆိုင်း၍
မုန်တိုင်းခက်ကြမ်း၊ မွှေ့သရမ်းက
ဤစမ်းနှစ်မြွာ၊ မြင်ရှုကာလျှင်
မေတ္တာသရုပ်၊ မှန်အဟုတ်ကို
ကျွန်ုပ်တွေ့အောင်ရှာရမယ်။ ။
ကိုယ့်ရင်ထဲဝယ်
ကြေကွဲလောင်ကျွမ်း၊ မြေ့မြေ့နွမ်းလို့
လွမ်းတငိုယို၊ ပူပြီဆိုလဲ
ရေညိုညိုသမ်း၊ နှစ်သွယ်စမ်းမှာ
စိတ်ဝမ်းချမ်းအောင်ဖြေရတယ်။ ။
မလှမပ
ဘဝရဲ့လမ်း၊ အမှောင်လွှမ်းလို့
မြှော်မှန်းချက်တွေ၊ ပျက်လွင့်လေထဲ
ရေကြည်ပြည့်ဝင်း၊ စမ်းအတွင်းမှ
အလင်းရောင်ကို ရပြန်တယ်။ ။
ကိုယ့်ဘဝမှာ
တောက်ပခြယ်လှယ်၊ စမ်းနှစ်သွယ်ကား
အကယ်ထင်ပြက်၊ ကိုယ့်ချစ်သက်၏
မျက်ရွဲအစုံ၊ မည်လေတုံ၏
ခုံမင်စဖွယ်
ပြူးကျယ်ဝိုင်းစက်၊ ညက်လဲညက်ရဲ့
ထက်မြက်ဝင်းစို့၊ ညို့လဲညို့ရဲ့
ကြယ်သို့ပြိုးပြက်၊ လက်လဲ လက်ရဲ့
မဲနက်တင့်ကြူး၊ မြူးလဲမြူးရဲ့
ထူးခြားသိမ်မွေ့၊ ရွှန်းရွှန်းဝေ့လို့
မြင်တွေ့လေတိုင်း မောရတယ်။ ။

Title: လမိုက်ညများ
By: ညွန့်ဝေ
စန်းလပျောက်ကွယ်
ငွေကြယ်ခြောက်ခြား
ညမိုက်များသည်
ရှည်လျားတက်ကြသည်တကား။ ။

Title: မြစပယ်ရုံ
By: ညွန့်ဝေ
အုပ်ဆိုင်းဆိုင်းလျှင်
အကိုင်းယှက်ယှက်၊ အရွက်မြိုင်မြိုင်
အခိုင်ညွတ်ညွတ်၊ မြရည်လတ်၍
ဆွတ်ဆွတ်ဖြူစင်၊ ငွေပွင့်ဆင်ကာ
ဝန်းကျင်အနှံ့၊ ကြိုင်ရနံ့ကို
ဝေဖြန့်လေသော စပယ်ရုံသင်။
မကြာသေး၍
နွေးထွေးရင်မှာ၊ အောက်မေ့စရာပင်
မိုးပြာလွလွ၊ တိမ်ဖြူဆွနှင့်
စန်းလရောင်နွယ်၊ သစ်သစ်ခြယ်သည့်
ငွေကြယ်မြူးရာ၊ ညများစွာတွင်
ချိန်းကာတိတ်တဆိတ်၊ သင့်အရိပိသို့
ချစ်စိတ်နှင့်တင်း စွန့်စားခြင်းဖြင့်
ခြေနင်းဖွကာ၊ နှမလာလျှင်
မောင့်မှာရွှင်မြူး၊ စပယ်ဖူးကို
ချွေခူးသီလျက်၊ မေ့ဆံထက်မှာ
ပန်ဆက်ယုယ၊ အချစ်ပြသော်
နှမလန်းရွှင်၊ အပြုံးဆင်ပုံ
အသင်မှတ်မိ ဦးမည်ပင်။
ချစ်သူနှစ်ကိုယ်
ပြုံးချိုရွှန်းကြည်၊ တွေ့ကြသည်ကား
ကြာရှည်ခဏ၊ တဒင်္ဂတည့်
မိုးဝတူရူ၊ ရောင်နီပြူလျှင်
ချစ်သူရင်မှ၊ လူးလဲထကာ
နှမကလျာ၊ ပြန်ရရှာ၏။
ကေသာမှကြွေ၊ စပယ်ခွေသာ
မြေမှာကြွေကာနွမ်းရစ်တကား။
ဪ- ယခုဆိုလျှင်
သင်စပယ်ရုံ၊ ချစ်သူ့ဘုံလည်း
ငွေငုံမတင့်၊ ငွေပွင့်မဝေ
ပြောင်းလဲချေပြီ
မသွေတမ်းကို၊ ချစ်မည်ဆိုသည့်
ထိုသူနှစ်ယောက်၊ မရောက်မလာ
ပျောက်သည်မှာလည်း
ကြာတောင်းကြာနေ၊ ကြာမောချေပြီ
သင့်မြေမှာကျွမ်း၊ ချစ်ဇာတ်လမ်းသည်
အလွမ်းနိဂုံး၊ ဘယ့်တွက်ဆုံးရ
မဖုံးမချန်၊ အကြောင်းမှန်ကို
ဖွင့်အန်ပြောလှည့် စပယ်ရုံ။

Title: ချီကာဂို - မေ(၁)၊ ၁၈၈၆
By: ညွန့်ဝေ
သော့ခတ်ထားသည့်
တံခါးသံရွက်၊ ချိုးဖွင့်ဖျက်၍
စက်ရုံမှခွါ၊ သွန်ထွက်လာပြီး
သန်မာသောလက်၊ ခိုင်ခိုင်ဆက်ကာ
တက်ကြွစည်းလုံး၊ တပ်ချီရုံးကြ
မဆုံးနိုင်အောင်များလှ၏။ ။
"တစ်နေ့လုပ်တာ၊ ရှစ်နာရီပေး"
ကြွေးကြော်သံများ၊ ဆူညံသွား၏
မြေသားတုန်ဟည်း၊ မိုးကြီးကွဲမျှ
ဆန္ဒပြသည်.....
လောကပွက်ပွက်ဖန်တကား။ ။
လုပ်ချန်-လုပ်ခ၊ မမျှတ၍
အုံကြွတခဲနက်၊ တောင်းဆိုချက်ကို
လက်နက်များဖြင့်၊ အဖြေဆင့်ခဲ့
နီရင့်မှိုင်းမှိုင်း၊ သွေးမြေသိုင်းသည်
သမိုင်းပြောင်သော မေတစ်ရက်။ ။

Title: စကားပြောသောမျက်လုံးများ
By: ညွန့်ဝေ
ရောဂါကုသ၊ ထုံးသိပ္ပ၌
ဒိုးမျှမွှေနှောက်၊ ထူးချွန်မြောက်၍
အံ့လောက်စချင့်၊ ကျော်စောတင့်သား
အိုရှင့် - ချစ်သောဒေါက်တာရယ်။ ။
လူနာတစ်ယောက်၊ ရှင့်ရှေ့မှောက်သို့
ရောက်လာဆိုဘိ၊ သူ့မျက်စိကို
မြင်မိသည်မျှ၊ တစ်ခဏ၌
တွင်းပ‌ရောဂါ၊ ခြင်းစုံရာအား
စိတ်ဖြာတွေးထောက်၊ သေချာပေါက်လျှင်
သိမြောက်ချေသည်မဟုတ်လော။ ။
အောက်မျက်ခွံကို
လှန်ကာအကြည့်၊ သွေးမရှိဘဲ
ဖြူရိနွမ်းရော်၊ မြင်တွေ့သော်ကား
ငေးမျှော်ဖင့်လေး၊ ထင့်မတွေးရ
သွေးအားနည်းကြောင်းရှင်သိသည်။ ။
အထက်မျက်စ၊ တစ်ဖန်မ၍
ကျနသေချာ၊ စစ်ဆေးရာလည်း
မျက်လွှာနုတွင်၊ ဝါသွေးမြင်က
ဆင်ခြင်မှောက်မှား၊ ထွေမပြားဘဲ
အသားဝါကို ရှင်သိသည်။ ။
မျက်လုံးအလယ်
သူငယ်အိမ်နက်၊ ပြူးကျယ်ချက်နှင့်
ကျဉ်းချက်အဝဝ၊ တွေးထောက်ဆ၍
များလှပေတောင်း၊ ရောဂါပေါင်း၏
ဆိုးကောင်းခြေနေ ရှင်သိသည်။
အံ့ချီးစဖွယ်
အော့သယ်မိုစကုတ်၊ ကိရိယာထုတ်၍
သေးနုပ်လှသော၊ မျက်သွေးကြောကို
စစ်ကြောကုတ်ကြိုး၊ ကြည့်ရုံမျိုးနှင့်
သွေးတိုးရောဂါ ရှင်သိသည်။
အိုရှင့်ဒေါက်တာ
ပညာတတ်ကျွမ်း၊ ရှင့်အစွမ်းကို
လှောင်သွမ်းသောအင်၊ မဆိုချင်ပါ
သို့လျှင်တစေ၊ နားဆင်ပေဦး
ဝေဝေကြူးတင့်၊ ကြယ်နှစ်ပွင့်သို့
သခင့်ရှေ့တော်၊ ချစ်ရေးမျှော်သည့်
ဖိတ်ခေါ်ခင်မင်၊ ညှို့မျက်ရှင်ကို
မမြင်မိမော၊ ကြောင်သလော
မကြင်သည့်သဘော၊ ရှောင်သလော
ပြောပါကျွန်မ ဆိုချင်သည်။ ။

Title: ရင်ခွဲရုံမှ ကဗျာ
By: ညွန့်ဝေ
ဪ - မြင်မမြင်ရက်၊ ပြောရခက်ဘိ
အသက်နှစ်ဆယ်၊ အရွယ်နုမျစ်
ဖူးစသစ်တည့်
ဒေဝစ္ဆရာ၊ ဆိုကောင်းစွာသား
ပြင်လျာဖွံ့ထွား၊ လှတစ်ပါးကို
ကြွေသားသွန်းထုံ၊ ရင်ခွဲခုံဝယ်
ခြုံလွှာမရှိ၊ ပြကတိလျှင်
အမိမွေးတိုင်းမြင်ရ၏။ ။
ကုမုဒ်ကြာနှယ်
မျက်နှာရွှေစင်၊ ယဉ်လွန်းယဉ်ရှင့်
ဆံမျှင်ပြေပွ၊ ဖားလျားကျကာ
ဖြူလွစို့စို့၊ ရွှေရင်မို့ဝယ်
ခွေယို့ဝန်းရှယ်၊ တင့်စမ္ပာယ်၏
ပန်းနှယ်ရွန့်ရွန့်၊ နှုတ်ခမ်းတွန့်မူ
သွေးလွန့်မသီ၊ လန်းမကြည်တော့
နီရိပ်မပြေး၊ ပြာမှေးမှေးလျှင်
ရေးရေးဖြော့ဖြော့သာတကား။ ။
ဆေးရုံမှတ်ချက်
ဆိုထွက်သည်မှာ..."ဤလူနာသည်
ဘာဘီကျူရိပ်၊ အဆိပ်လွန်၍
မျောမေ့ပြီးလတ်၊ သက်ခင်ပြတ်၏"
ရတက်ခဲစွ၊ လူ့ဘဝကို
ရွေးမျှမမင်၊ စွန့်လွှတ်ချင်အောင်
ဘယ်လျှင်ဖြစ်ဆိုး၊ မွှေပါလိမ့်။ ။
ခဏတွင်းပင်
ရင်မှတောက်လျှောက်၊ ဗိုက်ထိဖောက်ကာ
ဖြတ်တောက်ပိုင်းဆွ၊ ခွဲစိတ်ကြ၏
အလှရုပ်သွင်၊ မျက်နှာပြင်လည်း
သွေးစင်စွန်းပေ၊ လှမဝေတော့
အူခွေအူမ၊ ခွဲကြည့်ကြ၏
အသည်းကိုထုတ်၊ နှလုံးဖြုတ်၍
အဆုပ်ကိုများ၊ စစ်မအားကြ
သားအိမ်ကိုဖွေ ဖွင့်ကြည့်လေသော်
သန္ဓေနုထွား၊ သုံးလသားကို
ထင်ရှားတွေ့ကြလေသတည်။ ။

Title: မုတ်သုန်တစ်ရက်အိပ်မက်သံသရာ
By: ညွန့်ဝေ
လှ...လှလိုက်လေ
မိုးဖြိုက်ဖျန်းမှ၊ အားယူထကာ
ဖွေးလွပွင့်ဝတ်၊ အုံလုံးညွတ်သည်
ဖြူဆွတ်စပယ်လှိုင်သောနေ့။ ။
‌ငွေပွင့်ရုံမှ
ထုံတပျံ့ပျံ့၊ ခြံလုံးနှံ့မျှ
ရနံ့ကျေညာ၊ သင်းသောခါ၌
ရောင်ဝါဝင့်ထည်၊ ပိတုန်းငယ်သည်
စံပယ်ဆွတ်ဖွေး၊ တစ်ပွင့်ရွေး၍
ကြူမွှေးနမ်းရှိုက်နေလေသည်။ ။
ကြင်တမက်မက်၊ ကြပ်ကြပ်ဖက်၍
နမ်းလျက်နေခိုက်
ဝေ့လိုက်သောလေ၊ ညင်းပြေပြေတွင်
ငွေစပယ်ပွင့်၊ ပိတုန်းနှင့်တူ
ကြွေလွင့်မြေဝယ်၊ ထွေးထွေးတည်း။ ။
ပြောရဦးမည်
ထူးလည်းထူးစွ၊ တိုက်ဆိုင်လှ၏
ထိုညမှာပင်၊ ကိုယ့် 'သခင်' ကို
တွေ့မြင်အိပ်မက် မက်သတည်း။ ။
အိပ်မက်ထဲတွင်
ခင်မင်မှုဖုံး၊ သူ့မျက်လုံးက
လှဆုံးကြယ်ထက်၊ ကဲ ပိုလက်၍
သွက်လက်ကြော့ပျံ၊ ရယ်သွမ်းသံက
ကျောက်ခံစမ်းနှယ်၊ ချိုတေးကြွယ်ခဲ့။ ။
ပြုံးနုမှည့်ရွမ်း သူနှုတ်ခမ်းမူ
စိုရွှမ်းသန္တာ၊ လှသွေးဖြာ၏။ ။
ခုံမင်စွာပင်
သန္တာရွဲငုံ၊ နှုတ်အစုံကို
တွေ့ဆုံငမ်းငမ်း၊ တင်းတင်းနမ်းမိ
ချစ်ကမ်းယံဦး၊ မျဉ်းမျဉ်းမူးစဉ်
စိတ်ကူးအိပ်မက်၊ သောက်နံနက်မှာ
လွင့်ပျက်ပြည်ရ လေသတည်း။ ။
ကြာပဒုံလျှင်
ယမုန်လှိုင်းရိပ်၊ ချော့ယူသိပ်မှ
ရွှန်းဖိတ်လန်းဖြူ၊ သော့အတူတည့်
ချစ်သူမျက်လုံး၊ သောက်ရောင်ရှုံးနှင့်
ပြုံးမြမြချို၊ ဆုံရဆိုလျှင်
စိတ်လိုငြိမ်းပြေ၊ အားသစ်ဝေခဲ့
သို့ပေတမင့်၊ တွေ့ဆုံခွင့်ကား
ကြာလင့်သော်မှ၊ တဒင်္ဂသာ
နောက်ကျခွဲခွာရပြန်သည်။ ။
ဪ...အချစ်ဟူဘိ၊ စပယ်၏တူ
လေထိချွေက၊ ကြွေနွမ်းရ၍
သင်းမြမြနှံ့၊ ထုံရနံ့သာ
ကြိုင်ပျံ့ဝေဝေ၊ ကျန်လေသလော
သဘောတစ်ထောက်၊ မိုးအသောက်တွင်
လွင့်ပျောက်သုန်းပြယ်၊ အိပ်မက်နှယ်လော
မိန်းမောမောနှင့်...
တွေးတောနေမိသည်တကား။ ။

Title: လက်ဝါးကပ်တိုင်များသို့
By: ညွန့်ဝေ
မြေလည်းစိုတန်း၊ လေလည်းဖြန်း၍
နွယ်ပန်းဆူးခက်၊ ချုံချင်းယှက်သည့်
ပေါင်းမြက်သိပ်သိပ်၊ ကုန်းမြောင်ရိပ်၌
စိပ်စိပ်မတ်မတ်၊ ချပ်ချပ်လျလျ
တည်နေကြရှင့်
စစ်ကမျိုဝါး၊ အသက်များ၏
ကျန်ထားသက်သေကမ္ဗည်းတို့။ ။
သိစေချင်သည်
အဆင်ညစ်ထေး၊ ညိုညေးညေးနှင့်
မှိုပွေး မှော်ခက်၊ ဖားညှိတက်သည့်
လက်ဝါးကပ်တိုင်များ၊ သင်တို့ကြားလော့
အသားနှင့်ဖက်၊ သွေးနှင့်စက်ကာ
ဒဏ်ချက်ကြေပွန်း၊ ခံရလွန်း၍
တစ်ခွန်းစကား၊ စစ်သံကြားက
ခါးသီးမဆုံး၊ သင်တို့မုန်းလိမ့်။ ။
တိတ်ယခင်ကို
လှည့်ငင်ခေါ်တွေး၊ ထင်ရေးရေးတည့်
ရင်သွေးနှင့်မိ၊ ချစ်သည့်မယား
တူသားနောင်မယ်၊ မေတ္တာလယ်မှ
တွန်းဖယ်ချန်လွှဲ၊ စစ်ကခွဲပြီး
နီရဲစေးနောက်၊ သွေးချောင်းပေါက်ခဲ့
မြင့်မောက်ရိုးပုံ၊ တောင်သို့ပြုံခဲ့
ရဂုံဘွေချာ၊ ဤနေရာဝယ်
ညီညာစို့စို့၊ ရုံးမို့မို့နှင့်
သင်တို့ပေါ်ခဲ့သည်တကား။ ။
အာဏာဖက်သည့်
လက်တစ်ဆုပ်စား၊ ငမိုက်သားတို့
တရားကင်းလပ်၊ မောဟထပ်၍
ရူးသွပ်ကြံပျိုး၊ အိပ်မက်ဆိုးဝယ်
အကျိုးမဲ့သီး၊ အချည်းနှီးလျှင်
ပြုန်းတီးပျက်ကြေ၊ သက်များလေရ
ဆိုးမွေတစ်ချက်၊ ဒဏ်အပျက်မှ
အက်ကြောင်းသွင်သွင်၊ မစေ့ချင်သေး
မိုးပြင်တစ်ဝိုက်၊ တိမ်မှောင်ဆိုက်ကာ
ရွေ့တိုက်မှိုင်းဆင်၊ လွှမ်းလုခင်တည့်
စစ်လျှင်ဟိန်းဟောက်၊ တစ်ဖန်ချောက်ခဲ့
ကွဲပေါက်လုလုပေတကား။
ညစ်ဖွယ်ဖွယ်လျှင်
ဆူးနွယ်ပွေးဖက်၊ ညိုညက်ညက်နှင့်
လက်ဝါးကပ်တိုင်သို့၊ နားထောင်ယို့လော့
သင်တို့နေရာ၊ ဤမြေချာဝယ်
ထူလှာမတ်မတ်၊ ကြက်ခြေခတ်တို့
နောက်ထပ်သောင်းသောင်း၊ မပွားကြောင်းတွက်
စုပေါင်းဖီဆန်၊ တို့ခုခံအံ့
နဘံမှုန်သိပ်၊ တိမ်မှောင်ပိတ်ကာ
အေးရိပ်မပြိုကွဲစေဘူး...။ ။

Title: မိုးနဲ့ကရမယ်
By: ညွန့်ဝေ
ခုန်တဆွေ့သာပေါ့
တုန်ဝေ့ကာ ကြွေ..ကြွေ..ကြွေ..လို့
ကိုယ့်အရေ ကိုယ့်အသားကိုတဲ့
ကျီစားဟန်ရိုက်ပျံပက်ကာပ
မိုးစက်တို့ ကကြတယ်။
ခိုက်ခိုက်မမွန်းခင်တော့
ငဲ့စမ်းမယ်မရွယ်ဘု
မိုးရေလယ် သွေးပြယ်လုကာမှ
'မောင့်ကိုကွယ် ထွေးဆယ်ယုမယ်'တဲ့
သူ့ကွန်ချက်ကျယ်။
'တိတ်စမ်း မောင်လာမထေ့ပါနဲ့
မိုးမွေ့သူ စပယ်ဖူးတွေနဲ့
ညွတ်နူးအောင် မောင့်ကိုထားတယ်' လို့
မင့်စကားခရာကြွယ်
တာမယ့်လာ့ အပလီတုံး။
ချစ်ယွင်းပါလျှင်
ချက်ချင်းကြဉ်သာ ကြဉ်တော့
ပြင်ပြင်တမင်ဆိတ်ပါလို့
အိပ်မက်ပွေဂယက်စိုင်းမယ်ပေါ့
အပြိုင်းပြိုင်းဖွာရရာ ဖွေးပျံ့တဲ့အလှတွေနဲ့
'ရိုင်းကြမ္မာ' တေးသံအကြွမှာ
(ကိုယ်တော့လေ) ကရလိမ့်ဦး။

Title: ဒင်ဘင်ဖူးဘွဲ့မော်ကွန်း
By: ညွန့်ဝေ
ကြားလော့လူဗိုလ်၊ ဥဒါန်းဆိုပိမ့်
အင်ဒိုချိုင်းနား၊ ပြည်တစ်လွှားမှ
ထစ်ကြွားမြည်ချုန်း၊ အုန်းအုန်းကြွက်ကြွက်
လှိမ့်တက်လွှမ်းမိုး၊ လှိုင်းတိုးဒီသွင်
အုတ်အော်ဆင်သည်
ဒင်ဘင်ဖူးစစ်အောင်ပွဲတည်း။ ။
ဒင်ဘင်ဖူးဟု
ဆိုပြုခေါ်မှတ်၊ ယင်းခံတပ်ကား
ဒိကတ်(စ်)ထရီး၊ ကွပ်စီးအုပ်ကြပ်
ပြင်သစ်တပ်၏
တည်ရပ်ခိုင်မာ၊ ချက်အချာတည့်
မြောင်းတာကတုတ်၊ တည်လုပ်များဖျင်
လေယာဉ်ပျံကွင်း၊ ဆောက်မချွင်းတည့်
အရင်းမှထွန်း၊ စွန်းထွက်အမြတ်
ခူးဖြတ်စုပ်မျို
ကိုလိုနီစစ်၊ စွန်းအညစ်၏
ကိုးလှစ်နောက်ဆုံးအားထားချက်။ ။
ပိုးပုရွက်ဆိတ်
ပြွတ်သိပ်ညို့ညို့၊ စို့စို့ရွရွ
ဖြဖြများပြား၊ စွမ်းခေါင်များလျင်
လှုပ်ရှားပတ်ဝန်း၊ ပြိုဘနန်းတည့်။ ။
'ဆူးသွမ်းသံခွာ၊ ဖယ်ရှားပါလော့'
'ကွန်ခြာနှောင်ပတ်၊ ယခုဖြတ်လော့'
'လွတ်လပ်ငြိမ်းရေး၊ အမြန်ပေးလော့'
ယုံတွေးချက်ထား၊ မှန်တရားတွက်
ပြည်သားတို့၏ တွန်းလှန်စစ်။ ။
ယုံကြည်ချက်နှင့်
လက်နက်ကိုင်ဆွဲ၊ အောင်ပွဲရည်မှတ်
ဝိုင်းအထပ်ထပ်တည့်၊ ရွပ်ရွပ်အံ့လှိုင်း
သန်ကြိုင်းအားမောက်၊ ပြောင်မုန်သောက်လို့
တောက်လျှောက်တိုးဝှေ့၊ တရွေ့ရွေ့လျင်
ရှေ့သို့ချီတက်သိမ်းပိုက်ပြ။ ။
ဒင်ဘင်ဖူးတဲ့
နယ်ချဲ့ဟော့ရမ်း၊ ခံစခန်းကား
ဝေါလမ်းစွန်မှ၊ သွန်ချစွန့်ကြဲ
သောက်သောက်လဲသားလက်နက်များနှင့်
လူသားဒီလှိုင်း၊ ပတ်ပတ်ဝိုင်းကို
တန့်ဆိုင်းနိုင်ရန်၊ ကြံကြီးကြံကြ
ယာဉ်ပျံရစ်ဝဲ၊ ဗုံးမိုးကြဲကြ
အားခဲတစ်မာန်၊ သင်းတို့ခံကြ
ကျွန်ပြည်ကလေး၊ မလောက်လေးဟု
ထင်သေးတစ်ပိုင်း၊ လာမရိုင်းနဲ့
ဝိုင်းရက်တာရှည်၊ 'ငါးခွန်' လည်သော်
ဆည်ထက်ဖြိုးရေ၊ ကျိုးပေါက်လေဘို့
နေရာတိုင်းမှ၊ စီးဝင်ကြပြီး
ဖြဖြအုတ်အံ၊ အောင်ပွဲခံသည်
အောင်လံလူလူ နီတကား။ ။
ကြားလော့လူဗိုလ်၊ ဥဒါန်းဆိုပိမ့်
အင်ဒိုချိုင်းနား၊ ပြည်တစ်လွှားမှ
ထစ်ကြွားမြည်ချုန်း၊ အုန်းအုန်းကြွက်ကြွက်
လှိမ့်တက်လွှမ်းမိုး၊ လှိုင်းတိုးဒီသွင်
အုတ်အော်ဆင်သည်
ဒင်ဘင်ဖူးစစ် အောင်ပွဲတည်း။ ။

Title: စောင့်သူသို့
By: ညွန့်ဝေ
ခွင့်လွှတ်ပါတော့
အခါပက္ခ၊ ဆုတ်ရက်ညမှာ
လအထက်ဖြင့် စောင့်နဲ့ကွယ်။ ။
ခါနွေအပေါက်၊ သစ်ရွက်ခြောက်လို
ကိုင်းညှောက်မတွယ်၊ အောက်ဆင်းမယ်လေ...။
ငါးတွေ့နိုးထင်၊ ချောင်းကိုကြဉ်လို့
မြစ်ခွင်အကျယ်၊ ရှာဦးမယ်လေ။ ။
အသင့်အပြုံး၊ သန့်နှလုံး၏
မဆုံးမေတ္တာ၊ ငါသိပါ၏။ ။
အသင့်အချစ်၊ သစ္စာစစ်၏
အနှစ်လျှမ်းချက်၊ ငါယုံမက်၏။ ။
အို - ဒါပေမယ့်
မိုက်တဲ့အသည်း၊ ဉာဏ်လည်းမယှဉ်
ထင်လိုထင်တော့။ ။
အမြင်လက်ပြောင်၊ မီးအရောင်ကို
ရွှေတောင်ရယ်လို့ ထင်သေးတယ်။ ။
ပြက်ပြက်ပေါ်ထင်၊ တံလျှပ်ဆင်ကို
ရေပြင်ရယ်လို့ ထင်သေးတယ်။ ။
မိုးကုတ်အခုံး၊ မြေအဆုံးကို
တွေ့ဦးမယ်လို့ ထင်သေးတယ်။ ။
အို - စောင့်သူရယ်
အဘယ်ခါမျိုး၊ လာလိမ့်နိုးဖြင့်
ယုံကိုးစိတ်စော၊ တမ်းမမောနှင့်
မောဟအမိုက်၊ အမှောင်တိုက်မှာ
စိတ်လိုက်မာန်ဝင့်၊ ထင်တိုင်းဖြင့်ကို
လေလွင့်မူးမေ့၊ ငါရူးမွေ့မယ်...။ ။
ခွင့်လွှတ်ပါတော့
အခါပက္ခ၊ ဆုတ်ရက်ညမှာ
လ အထွက်ဖြင့်စောင့်နဲ့ကွယ်။ ။

Title: ပြန်၍မဖြစ်ပါစေနှင့်
By: ညွန့်ဝေ
မှုန်ပြာရီ
သီဝေလဲနု၊ တိမ်ဂွမ်းစုတို့
အထုအဆုပ်၊ ရွေ့ရွေ့သုတ်လျက်
လှုပ်လှုပ်ရေဝယ် ထင်သတည်း။ ။
ပြာရီမှုန်
ဂဠုန်နဂါး၊ တိမ်လှိုင်းကြားမှ
ဘော်သားနှင့်သွန်း၊ လှေအစွန်းသည်
ယွန်းယွန်းရေဝယ်ထင်သတည်း။ ။
ရီမှုန်ပြာ
ကန်သာဦးထိပ်၊ တစ်ဘက်ဆိပ်မှ
သိပ်သိပ်အုပ်လွှမ်း၊ သစ်ပင်တန်းလျှင်
ဆန်းဆန်းရေဝယ် ထင်သတည်း။
မြကန်သာလယ်
တိမ်စွယ်လခြမ်း၊ သစ်ပင်တန်းတို့
အဆန်းသွန်းဖိတ်၊ ထင်အရိပ်၌
စိတ်အာရုံစိမ့် တငြိမ့်ငြိမ့်လျှင်
ဖိုသိမ့်နစ်မော၊ နေမိသောကြိုက်
ဟော - ရုတ်တရက်၊ ပလုံပွက်ကာ
တစ်ချက်ခဲလုံး ကျသည်တကား။ ။
နဂါးဂဠုန်၊ တိမ်ဂွမ်းပုံလည်း
တုန်လှုပ်ပျောက်ပျက် ကွယ်တော့သည်။ ။
ငွေရည်တင့်လျှမ်း၊ လစောင်းခြမ်းလည်း
လှုပ်ရမ်းစိုးထိတ် ကွယ်တော့သည်။ ။
မဲနက်သိပ်သိပ်၊ သစ်အရိပ်လည်း
လန့်ထိတ်ကြောက်ရွံ့ကွယ်တော့သည်။ ။
ဟင်...နောက်ဆုံးတော့
ရုပ်လုံးလည်းပြယ်၊ ပုံပန်းကွယ်၍
ရေလယ်ကမ်းစ၊ သဘာဝမှာ
အလှအင်္ဂါသုဉ်းလေပြီ။ ။
သို့ပေမဲ့ကာ၊ ခဏကြာသော်
ကြည်သာတင့်ရွှန်း၊ ဘော်ငွေစန်းသည်
ထွန်းထွန်းဖိတ်ဖိတ်၊ ကန်ရေမြိတ်မှာ
အရိပ်ထင်ကာ၊ ပြန်ပေါ်လာ၏။ ။
လဲဝါဂွမ်းနှစ်၊ အသစ်သစ်လည်း
ထွန်းလှစ်လွင်လွင်၊ အရိပ်ဆင်၍
ရေတွင်တစ်ဖန် ထင်လာပြန်၏။ ။
မားမားရပ်တည်၊ သစ်ပင်ရှည်တို့
ပင်စည်ရိပ်လွ၊ ရေပေါ်ကျ၍
အလှနက်ဆွေ ပြူပြန်ပေ၏။ ။
အို...ရေပြင်လဲကြည်၊ ဤပန်းချီလျှင်
မသီဘေးမျိုး၊ ဂုဏ်မညှိုးဘဲ
တိုး၍အလှဝေ၊ လွင်ပါစေတော့
ရိပ်ထွေဆန်းဆန်း၊ အံ့ဘွယ်ခန်းလျှင်
လှုပ်ရမ်းတစ်ချက်၊ ပလုံပွက်ကာ
မပျက်မယွင်းပါစေနှင့်။ ။

Title: စစ်ကိုတားဆီးစို့
By:
တွေးရှုပါလေ...
တို့တွေစုံမက်၊ လူ့အသက်ကို
ခွင်းဖျက်အံ့ကဲ၊ ကျည်ဆံရဲတို့
မစဲပစ်သွန်းမည့်အဖြစ်။ ။
တွေးရှုပါလေ...
စာပေပန်းပု၊ ပန်းချီနုစ
သုခုမနွယ်၊ အမယ်မယ်တို့
စစ်ဝယ်ပျက်စီးမည့်အဖြစ်။ ။
တွေးရှုပါလေ...
ရှေးမွေဟောင်းနှစ်၊ မော်ကြောင်းဖြစ်သည့်
ရှင်ချစ်မွေသရီ၊ ရွှေစေတီတို့
မတည်ယွင်းယိုမည့်အဖြစ်။ ။
တွေးရှုပါလေ...
ဖြာဝေပြန့်ပြော၊ အံ့တမောမျှ
မြကြောသွင်သွင်၊ လယ်တောပြင်တို့
မလွင်ညှိုးလျမည့်အဖြစ်။ ။
တွေးရှုပါလေ...
ခက်တွေပြိုင်းပြိုင်း၊ မြင့်မှိုင်းမှိုင်းနှင့်
ကြိုင်းကြိုင်းသန်ပွား၊ သစ်တောများတို့
ထွားထွားညက်ကျေမည့်အဖြစ်။ ။
ငြိမ်းချမ်းရေးကို...
မြတ်လေးစုံမက်၊ ချစ်နှစ်သက်သည့်
"တခဲနက်များပြား၊ ပြည်သူများငဲ့
ခါးခါးသီးသီး၊ တို့မုန်းတီးသော
စစ်မီးလျှံအမောက်၊ ရုတ်ချည်းတောက်၍
ကွဲပေါက်ပွင့်ဆူ၊ လောင်မပူရန်
လေးမူအားခဲ၊ အာဂဇွဲနှင့်
လက်တွဲတားဆီးကြပါစို့။ ။

Title: စစ်အပြီးဝယ်
By: ညွန့်ဝေ
လူကလူကို၊ အမျက်သို၍
ဗိုလိပါသင်းပင်း လုံးအရင်းနှင့်
ဖြိုခွင်းရန်ကဲ၊ အားပြိုင်ပွဲကို
'စစ်ပွဲ' ဟူ၍ခေါ်တွင်၏။ ။
သို့လျှင်မာန်တက်၊ ပြိုင်ယှဉ်ဖက်၍
ဒဏ်ချက်ဒဏ်ရာ ပြည့်နှက်ကာလျှင်
နှစ်ဖြာနှစ်ဘက်
ခြေလက်လျပန်း၊ ခွေယိုင်နွမ်းမှ
'ငြိမ်းချမ်းရေး' ဟု ဆိုလာ၏။ ။
စစ်၏အပြီး၊ ကမ္ဘာကြီးကို
သိပ်သည်းသေချာ၊ ကြည့်မိရာဝယ်...
အိုးအိမ်မြေယာ၊ ပြာကျကာလျှင်
ဝမ်းစာပြောင်းဆန်၊ ခွက်ချည်းကျန်လျက်
ဝတ်ရန်ဟူက၊ ချွတ်ချုံကျမို့
ဒုက္ခစုံစုံ၊ ကြုံရတုံသည်
ပြာပုံတွင်းမှ၊ သူဆင်းရဲ။ ။
အခြားနေရာ၊ တစ်ဒေါင့်မှာလည်း
သည်းချာသားလှ၊ စစ်တွင်ကျကာ
သောကဖြိုင်ဖြိုင်၊ မဆည်နိုင်၍
မခိုင်ချစ်သဲ၊ စိတ်စိတ်ကွဲသည့်
ငိုမစဲသော မိခင်အို။ ။
ထို့ပြင်တဝ
မြင်ကစိတ်ထဲ၊ ညွတ်ကြွေကွဲမိ
ခြေလဲ(လည်း)အတု၊ လက်အတုနှင့်
လူ့အဖြစ်ဆုံး၊ ရှုံးကြီးရှုံးသည့်
လူလုံးမလှ စစ်သားဟောင်း။ ။
ထိုမှတစ်ပါး
မားမားစွင့်စွင့်၊ တိုက်အိမ်မြင့်ထက်
စစ်နှင့်ကြီးပွား၊ 'ဦးစားဖား' မူ
ခြားနားတစ်ဟန်၊ အောင်ပွဲခံသည်...
ဘရန်ဒီနှင့်မိန်းမနှင့်။ ။

Title: ငြိမ်းချမ်းရေးကိုတောင်းဆို၏
By: ညွန့်ဝေ
ငါချစ်လှသည့်
စိမ်းမြသန်ရှင်၊ လယ်ကွင်းပြင်သည်
မှိုင်းဆင်မှောင်ဝိုး၊ စစ်မီးခိုးဖြင့်
နွမ်းညှိုးကြေအံ့စိုးမိ၍။ ။
ငါကြည်နူးသည့်
ညွန့်ဦးနုညက်၊ နွားစားကျက်ဝယ်
နှစ်သက်မဆုံး၊ ကြော့ 'အပြုံး' လျှင်
ပျက်သုန်းကွယ်အံ့ စိုးမိ၍။ ။
ငါခင်တွယ်သည့်
စုံကြွယ်ဖွံ့ထွား၊ သစ်တောများ၏
မြသားသစ်ငုံ၊ အလှဂုဏ်လျှင်
ညှို့မှုန်ယွင်းအံ့ စိုးမိ၍။ ။
ငါဆည်းကပ်သည့်
မြတ်မွေသရီ၊ ရွှေစေတီတို့
စင်ကြည်ထွန်းဝေ၊ မြတ်သည့်မြေလျှင်
ပျက်ကြေရအံ့ စိုးမိ၍။ ။
ငါမှီခိုသည့်
ရိပ်စိုအိမ်နန်း၊ အခန်းခန်းလျှင်
ဟော့ရမ်းမာန်သုန်၊ မီးအဟုန်ဝယ်
ပြာပုံဆိုက်အံ့ စိုးမိ၍။ ။
ငါစုံမက်သည့်
အသက်သွေးခဲ၊ ဖျက်ချေခွဲမည့်
မစဲရွာဖြိုး၊ ကျည်ဆံမိုးလျှင်
အဆိုးဖန်အံ့ စိုးမိ၍။ ။
လူ့လောက၏
လှပခန့်ညား၊ မှန်တရားကို
ကွဲပြားပြုန်းကြေ၊ ပျက်စီးစေမည့်
အခြေဆိုးဝါး၊ စစ်ကိုတားဘို့
အများအလို၊ ငါတောင်းဆိုသည်
တို့ကိုပေးလော့၊ ငြိမ်းချမ်းရေး။ ။

Title: တွေးကြည့်စမ်းပါ
By: ညွန့်ဝေ
တစ်နွေပေါက်သော်
ပင်အောက်တစ်ခို၊ ဥဒဟိုတည့်
ရင့်အိုညိုယောင်း၊ ရွက်အဟောင်းတို့
ခညောင်းမြေဝယ် ကြဲသည်တကား။
ယခုခါဝယ်
ရော်ဝါလိပ်ခွေ၊ မြေမှာလေလည်း
မိုးစွေအုံ့ပျ၊ ခါမိုးကမူ
မြမြရွှန်းတင့်၊ စိမ်းရည်ပွင့်၍
ပင်မြင့်ရုက္ခာ၊ သူ့ 'မာတာ' ကို
အစာချက်လုပ် ကျွေးခဲ့သည်။
ယခုခါဝယ်
မြေမှာသက်ကြွေ၊ ကျိုးမဲ့ချေလည်း
တစ်နွေတစ်မိုး၊ အမျိုးမျိုးပြောင်း
နှစ်ရှည်ညောင်းသော်
သောင်းသောင်းဝေဖြာ၊ မြေဩဇာနှင့်
မာတာရုက္ခ၊ အပင်မကို
တစ်ဝပြုစုပေဦးမည်။
တွေးကြည့်စမ်းပါ
ရုက္ခာကိုင်းထက်၊ သစ်ရွက်လောက်မျှ
ဘဝအသိ၊ တို့မရှိဘဲ
လူ၏စည်းစိမ်၊ ရိပ်ချမ်းငြိမ်ကို
ဇိမ်ခံမူးရစ်၊ ဖြုန်းတီးပစ်မူ
အနှစ်မဲ့စွ၊ တို့ဘဝသည်
ဘယ်မျှတန်ဘိုးရှိမည်နည်း။ ။

Title: လိပ်နှင့်လူ
By: ညွန့်ဝေ
ငါကမေးသည်
"မှုရေးကျွမ်းကျင်၊ အိုဘခင်ငဲ့
ချစ်ကြင်သည်းအူ၊ သားခွန်းကြူမည်
လူဆိုသည်ကား အဘယ်နည်း"။
သူဖြေကြားသည်
"ငါ့သားပုတ္တာ၊ သိလိုပါမူ
လိုက်ကာလာပါ့၊ မွေးဖေပြအံ့"
နှုတ်ကထိုထို၊ ထုတ်ဟဆို၍
ငါ့ကိုခေါ်သွား၊ ကမ်းခြေနားတည့်။
သောင်စပ်ကမ်းနား၊ ရောက်ဘိငြားသော်
"ငါ့သားသည်းညှာ၊ လူဆိုတာကား
ဟိုမှာဘဲလေ၊ သိပါချေ" တဲ့
မွေးဖေညွှန်ရာ၊ ငါကြည့်ပါသော်
သဲဝါပြင်ထက်၊ ကိုယ့်ဘက်ယက်၍
သွားလျက်နေသူ၊ မျက်နှာမူမိ
လူသည်လိပ်နှင့် တူပါတကား။

Title: အရှုံး
By: ညွန့်ဝေ
ပိုင်စိုးဥစ္စာ၊ ရတနာတို့
ပျောက်ကာကွယ်သုဉ်း၊ ပြုတ်ပြုတ်ပြုန်းလည်း
ရှုံးသည်ဟူ၍ မအောက်မေ့လင့်။
ရာထူးဂုဏ်ရှိန်၊ ရစ်စည်းစိမ်တို့
မှေးမှိန်ပျက်ကြေ၊ ဆုံးရချေလည်း
ရှုံးလေသည်ပင်၊ တွေးမထင်လင့်။
အပေါင်းအသင်း၊ ချစ်ရောင်းရင်းနှင့်
စိတ်ချင်းသွေကွက်၊ မိတ်လျင်ပျက်လည်း
ရှုံးချက်နာစွ၊ မယူဆလင့်။
သို့တစေလျင်
ကိုယ်တွင်ယွင်းချွတ်၊ တရားလွတ်၍
ကျင့်ဝတ်သိက္ခ၊ စာရိတ္တသာ
လုံးဝပျက်သုဉ်း၊ လက်လွတ်ဆုံးသော်
အရှုံးမဆည်နိုင်တော့ပြီ။

Title: မေးပါရစေ
By: ညွန့်ဝေ
မေးပါရစေ
ထွေထွေပုရွ၊ လူဟူမျှတို့
ထကြွအပြင်း၊ လုံးပမ်းခြင်းသည်
လိုရင်းဘာကြောင့်ဖြစ်သနည်း။ ။
စားလိုရေးကြောင့်
သွေးနှင့်ရင်းကာ ကြိုးကြသည်။ ။
ဝတ်လိုရေးကြောင့်
ချွေးနှင့်ရင့်ကာ ကြိုးကြသည်။ ။
မေးပါရစေ
ထွေထွေပုရွ၊ လူဟူမျှတို့
ဝမ်းဝလိုရေး၊ ခါးလှရေးတွက်
မအေးနေ့ည၊ ကြိုးပမ်းရလည်း
မဝထမင်း၊ ဆင်းရဲခြင်းသည်
ကြောင်းရင်းဘယ်တွက် ဖြစ်သနည်း

Title: ဇွဲ
By: ညွန့်ဝေ
ငွေမိုးပြာပြာ ဝဠာထက်က
ဖြာဖြာလက်လက်၊ ငွေသွေးလျှံ။
'ဆွတ်လှည့်ပါ အို ယောက်ျား' လို့
မျှားနေသည့်ဟန်။ ။
စစ်အမှန် ဆွတ်ရန်ဖြင့်ခက်သား
ထက်ဝေသီ-ငွေခြည်တင့်လို့
မြင့်လှချည်လား။ ။
ဆွတ်ကွယ်ဟေ့ - ဆွတ်ကွယ်
ကျားမှန်ရင် ဘယ်အလုပ်မှ
နောက်မဆုတ်နဲ့ကွယ်။ ။
တမွတ်ငွေကြယ် - လွတ်မယ်တဲ့လား
မိုးတိမ်ယံ ဝဲပျံသန်းလို့
လက်လှမ်းကာ အမှီဆွဲမယ်
ဇွဲနဲ့ ယောက်ျား။ ။

Title: သစ္စာရိပ်မြုံ(ရှစ်လုံးဖွဲ့သံဆန်း)
By: ဇာနည်
သမင် ဥဒေါင်း၊ သားပေါင်းအစုံ
လေချိုနုရွ၊ ပန်းလှမွေးထုံ
နေညိုရောင်သင်း၊ လမင်းသာကြုံ
ဝါဆိုလပြည့်၊ ချမ်းမြေ့ရဂုံ
အစွန်းနှစ်ပါး၊ ရင်းဖျားပယ်ပုံ
လမ်းစဉ်လယ်လတ်၊ ကျင့်မြတ်ဖုံဖုံ
သစ္စာစွမ်း၊ ဖြန့်လွှမ်းမိဂဒါဝုန်၊
အလင်းတန်း၊ ငြိမ်းချမ်းသည်ရိပ်မြုံ ။

Title: ပန်းမှုန်နံ့လှိုင်(တြိချိုး)
By: ဇာနည်
မိုးဆောင်းနွေ ရာသီကူး
မြူးကြွသည့် မြဂနိုင်
ပန်းမှုန်နံ့လှိုင် ။
ဖူးငုံပွင့် အခိုင်အခိုင်
အပြိုင်အဆိုင် လေပြည်ပျံ့ ။
ဆန်းသစ်မှု ...
ပန်းချစ်သူ ကြည်ဖြူအလှတို့
လှမ်းဆွတ်ချူ ညီတူဘဝမှာ
မနောဟဒယ အသန့်အသန့်ရယ်နှင့်
လောကအနှံ့ ... ။ ။

Title: အလှရာသီ တို့မြန်ပြည်(ကာချင်း)
By: ဇာနည်
အလှစုံညီ
တို့ပြည်လော၊ တို့ပြည်လော
ဟုတ်တည်း၊ နောင်ရင်း နောင်ရင်း
ဟုတ်တည်း၊ ညီရင်း ညီရင်း
အလှရာသီ၊ တို့ပြည်တို့ပြည် ။
ကံ့ကော်ပွင့်ဖူး၊ လတန်ခူး
နှစ်ကူးသင်္ကြန်၊ ပိတောက်ပန်
မြန်ပြည်ခြိမ့်သဲတယ်၊ ခြိမ့်သဲတယ် ။
စကားပွင့်လှ၊ ကဆုန်လ
ဗုဒ္ဓရည်ညွှန်း၊ ညောင်ရည်သွန်း
ထုံမွမ်းအေးမြတယ်၊ အေးမြတယ် ။
စံပယ်မွှေးထုံ၊ လနယုန်
အာဂုံဆင်နွှဲ၊ စာပြန်ပွဲ
စဉ်မြဲကျင်းပတယ်၊ ကျင်းပတယ် ။
မြတ်လေးသင်းသင်း၊ ဝါဆိုခင်း
ပဉ္ဇင်းတော်ခံ၊ ခြိမ့်ခြိမ့်ညံ
နိုင်ငံတင့်လှတယ်၊ တင့်လှတယ် ။
ပွင့်ကြခတ္တာ၊ ဝါခေါင်မှာ
စာရေးတံမဲ၊ ပြည်လုံးနွှဲ
ထူးကဲမွန်မြတ်တယ်၊ မွန်မြတ်တယ် ။
ရင်းမာပျံ့သင်း၊ တော်သလင်း
မြစ်တွင်းကြည်လင်၊ လှေသဘင်
ဆင်ယင်ကျင်းပတယ်၊ ကျင်းပတယ် ။
ရွှေကြာပွင့်သင်း၊ ကျွတ်သီတင်း
မိုးကင်းသည့်ချိန်၊ ဆီမီးထိန်
ဦးနှိမ်ညွတ်တွားတယ်၊ ညွတ်တွားတယ် ။
ခဝဲပွင့်တုန်း၊ တန်ဆောင်မုန်း
ရှေးထုံးသည်ချိန်၊ လှူကထိန်
ဂုဏ်ရှိန်ဝင့်တော့တယ်၊ ဝင့်တော့တယ် ။
သဇင်မွှေးမြ၊ နတ်တော်လ
ထွန်းပခြိမ့်သဲ၊ စာမေးပွဲ
ထူးကဲမြင့်မြတ်တယ်၊ မြင့်မြတ်တယ် ။
ပွင့်ကြခွာညို၊ လပြာသို
နုပျိုဆင်နွှဲ၊ မြင်းခင်းပွဲ
အားခဲပြိုင်ကြတယ်၊ ပြိုင်ကြတယ် ။
ရာသီပေါက်လဲ၊ တပို့တွဲ
ထမနဲ့ယှဉ်၊ ပြိုင်ပွဲဝင်
ချစ်ခင် စည်းလုံးတယ်၊ စည်းလုံးတယ် ။
သရဖီမွှေးမြ၊ တပေါင်းလ
ကျင်းပဆင်နွှဲ၊ သဲပုံပွဲ
လက်တွဲညီကြတယ်၊ ညီကြတယ် ။
ဆယ့်နှစ်လရာသီ၊ တို့မြန်ပြည်
စုံညီကျင်းပ၊ ပွဲတော်လ
အလှရှုခင်းကြွယ်၊ ရှုခင်းကြွယ် ။
အလှရာသီ၊ တို့မြန်ပြည်
ကြည်သာချမ်းမြေ့၊ ပျော်ရွှင်မွေ့
ဓလေ့မြတ်နိုးဖွယ်၊ မြတ်နိုးဖွယ် ။
မြူး ဝင့် လော ။
ထူး တင့် လော ။
ကျူး ရင့် လော ။

Title: ကလျာမိုး
By: ဇာနည်
ကလျာမိုး ... ငဲ့
ချစ်ကြိုးသွယ်နှောင်၊ အနောက်တောင်မှ
ညိုမှောင်ရီပြာ၊ ဇာပဝါဖြင့်
ဝဠာညွန့်ဖူး၊ လေပြည်မြူးလျက်
ရင့်ကျူးသံစုံ၊ တို့ရပ်ဘုံကို
မုတ်သုံစောင်းနှင့် ဖွင့်ပါမိုး ... ။
ကလျာမိုး ... ငဲ့
စောင်းကြိုးတီးခတ်၊ တေးချင်းစပ်၍
သည်ရပ်ဟိုနယ်၊ မရှောင်ဖယ်ဘဲ
လျှပ်နွယ်ဝင့်ဖြိုး၊ အားသစ်တိုးလျက်
အကျိုးများရန်၊ မိုးမြားတံဖြင့်
မြေယံအရောက် ဖောက်ပါမိုး ... ။
ကလျာမိုး ... ငဲ့
နိုးကြားအမှန်၊ ဖြိုးအားသန်၍
ပြည့်လျှံတိုးမောက်၊ မချိုးဖောက်ဘဲ
ချင့်ထောက်ဝေဖန်၊ တိမ်ယံလည်ဆွဲ
ပုလဲတစ်လုံး၊ ရွဲတစ်လုံးမျှ
ပတ်ကုံးဝန်းကျင် ဆင်ပါမိုး ... ။
ကလျာမိုး ... ငဲ့
မျှော်ကိုးတွယ်တာ၊ ချစ်မေတ္တာဖြင့်
လယ်ယာအဝန်း၊ လယ်စခန်းမှ
လုပ်ငန်းတီထွင်၊ ဖန်တီးရှင်တို့
စွမ်းအင်အလှ၊ လွှမ်းဆင်သရန်
မွှေးမြထုံကြည်၊ မိုးဝတ်ရည်ဖြင့်
လိုသည်မရှိ၊ ပိုမည်သိလျက်
ပီတိလှိုင်းယဉ်၊ ပြည်သူ့ရင်ဝယ်
ခိုဝင်ကြည်သာ ရွာပါမိုး ... ။

Title: ရတနာ
By: ဇာနည်
ကိုယ်ပိုင်ရှေးရှု၊ ယဉ်ကျေးမှုဟု
အနုပညာ ရတနာ ... ။
ကိုယ့်ယဉ်ကျေးမှု
ဖွဲ့စုနှောင်ချည်၊ ခိုင်ခံ့တည်လျက်
ဝေစည်ဖွံ့ဖြိုး၊ ကိုယ့်အားကိုးမှ
မျိုးဂုဏ်လျှမ်းတင့် စွမ်းရည်မြင့် ... ။
ကိုယ့်ယဉ်ကျေးမှု
စေ့ငုစုံညီ၊ မရပ်တည်ဘဲ
သွေဖည်ဖျက်ချိုး၊ အတုခိုးက
မျိုးဂုဏ်မလှ စွမ်းရည်ကျ ... ။
နိုင်ငံတစ်ခု၊ လူမျိုးတစ်စုကို
အနုပညာ၊ ရတနာတို့
ထည်ဝါဖွဲ့စု၊ ယဉ်ကျေးမှု
ညွှန်းပြုသက်သေ တည်လျက်ပင် ... ။

Title: သင်္ကေတ
By: ဇာနည်
နွေကို မမှု၊ ဖက်ပြိုင်တု၍
ရွက်နုရွှန်းစို၊ အေးရိပ်ချိုလျက်
ပင်ပျိုထနောင်း၊ အားသစ်လောင်းသည်
လမ်းကြောင်းဘေးတွင် အလှဆင် ... ။
မခွဲမခြား၊ ခရီးသွားတို့
နားခိုလန်းဝေ၊ အပန်းပြေဖို့
ရေချိုအေးလောင်း၊ အားပြည့်ကြောင်းပေါ့
ထနောင်းရိပ်တွင် ရေချမ်းစင် ... ။
နှလုံးစိတ်ဝမ်း၊ မေတ္တာလွှမ်းသည့်
ငြိမ်းချမ်းအေးမြ၊ သင်္ကေတ လေ
အလှစေတနာ၊ ပြည်မြန်မာဝယ်
ရှည်ကြာဓလေ့၊ ကြည်သာမွေ့လျက်
ချစ်ငွေ့ပိုကဲ စွဲတော့၏ ... ။ ။

Title: မြန်မာ့စံပယ်(ဝဲရိုက်ဝဲသွင်းချိုး)
By: ဇာနည်
စံပယ်ဖြူ
ကြူပါပေ့၊
ဂုဏ်မြင့်မြတ်
ရပ်ဓလေ့ ။
ကိုယ့် ရေမြေ
ခြေနေတင့်၊
လေပြည်မြူး
ဖူးငုံပွင့် ။
သူ့မူဟန်
စံဓလေ့၊
ရည်မျှော်မှန်း
လမ်းမကွေ့ ။
သူ့အသွင်
ထင်မကြီး၊
အရောင်ပြု
တုမမှီး ။

Title: ရနံ့မြေ
By: ဇာနည်
အဝေးနယ်မှ -
မြေးငယ်လက်ဆွဲ၊ ရပ်ကွက်ထဲ၌
ကွဲကွာဆွေမျိုး၊ တွေ့လိမ့်နိုးဖြင့်
မျှော်ကိုးရှာ၍၊ ယောင်ချာချာတည့်
ဗျာပိုရှိုက်ငို အဘွားအို ... ။
အကြောင်းစုံသိ၊ ဝိုင်းအုံကြည့်၍
မချည့်ဝေဒနာ၊ ကိုယ်ချင်းစာလျက်
ကြင်နာသနား၊ မေတ္တာထား၏
အစားအသောက်၊ ပေးကမ်းထောက်၍
စောင့်ရှောက်ကျွေးမွေး၊ ကူမဖေးလျက်
အားပေးယုယ ပြုစုကြ၏ ။
မြန်မာ့မေတ္တာ၊ စေတနာတို့
ကရုဏာငင်၊ သံယောဇဉ်တို့
ကြင်နာပေးကမ်း၊ အံ့မခန်းပင်
စွမ်းအားထုံဘိ၊ ဘယ်မှာရှိလိမ့်
မွှေးသည့်လှသည့် ရနံ့မြေ ... ။

Title: အားမာန်
By: ဇာနည်
မြို့နှင့်ကွာလှမ်း
စိမ့်စမ်းထပ်ထပ်၊ တောတောင်ဖြတ်လျက်
တောရပ်စွန်ဖျား၊ ခရီးသွားရင်း
နားခိုခဲ့ရာ ကျေးလက်ရွာ ... ။
ပဝေသဏီ၊ နှစ်ပေါင်းရှည်သည့်
စေတီတန်ဆောင်း၊ ရွာထပ်ကျောင်းတွင်
ဟောင်းနွမ်းယွင်းအို၊ ဆည်းလည်းချိုလျက်
ရိပ်ညိုအေးချမ်း၊ ငါ့စိတ်ဝမ်းတို့
မျှော်မှန်းဘယ်ဆီ လမ်းဝေ့သီ ... ။
အို - ကြည့်စမ်း ရှုစမ်း၊ အံ့မခန်းပင်
ထက်စွမ်းလှပ၊ နုရွပညာ
မာလာကမ္မ၊ လတာကမ္မ
ပုဖ္ဖတင့်ဆန်း၊ ခြူးပန်းခြူးအိမ်
ပန်းလိမ်ပန်းတွန့်၊ ကွန်ရယွန့်လျက်
ခြူးခက်နွယ်သန်း၊ ပျံဘနန်းမျှ
တောက်ရွှန်းထည်ဝါ၊ ရှေးလက်ရာနှင့်
ကြာလေနုပျို တန်ဆောင်းအို ... ။
ယဉ်ကျေးမှုဟု
အနုပညာ၊ ရတနာတို့
ဆယ်ဖြာပန်းပွင့်၊ အားမာန်ဝင့်လျက်
ဂုဏ်တင့်ဝေစည်၊ တို့မြန်ပြည်ကား
ဘယ်ဆီဘယ်နား၊ ဘယ်သို့သွားလည်း
ရှည်လျားသမိုင်း၊ တုနှိုင်းဖွယ်ကင်း
ကြိုင်သင်းအနှံ့၊ ဟိုသည်ပျံ့လျက်
ရနံ့သည်ဂုဏ်၊ ရင်တွေခုန်မိ
စွမ်းဟုန်မြင့်မား၊ မြန်ပြည်သားဟု
ဝင့်ကြွားဟစ်အော် မော်မိတကား ... ။

Title: ကိုယ်ပိုင်အလင်းနှင့် စွမ်းအားရှင်များ
By: ဇာနည်
သီးခြားမူဟန်၊ စည်းဝါးမှန်နှင့်
ဌာန်ကရိုဏ်းကျ၊ စံတိုင်းအဆ
ကြည်မြသကို၊ ပီသချိုသည်
အဆိုတေးရှင်၊ ချိုတေးလွင် ... ။
ကကြိုးကဟန်၊ စည်းကွက်မှန်နှင့်
နန်းဆန်အယဉ်၊ ပန်းဟန်အသွင်
ညင်သာအချိုးကျ၊ စဉ်အလာနိုးကြွ
အလှပီပြင်၊ အကရှင် ... ။
ကိုယ်ပိုင်တီထွင်၊ ကိုယ့်သံစဉ်နှင့်
ယဉ်ကျေးထံတျာ၊ အစဉ်မွှေးသံသာ
အသံရှာချိုအေး၊ ဉာဏ်အလွှာဆိုတေး
အတွေးစာစီ၊ အရေးပါရမီ ... ။
တီးလုံးတီးကွက်၊ ကိုယ့်စည်းချက်နှင့်
လက်သံခြိမ့်ခြိမ့်၊ ဘဝဂ်လျှံဖိန့်
သိမ့်သိမ့်ရင့်ကျူး၊ ငြိမ့်ငြိမ့်ရွှင်မြူး
အထူးပိုင်နိုင်၊ အတီးမြိုင် ... ။
ဆို က ရေး တီး -
အံ့ချီးဖွယ်စု၊ ယဉ်ကျေးမှုနှင့်
အနုပညာ၊ စဉ်အလာတို့
ရိုးရာဓလေ့၊ သိမ်မွေ့ခက်ခဲ
နက်နဲပြန့်ကျယ်၊ သုခုမနယ်တွင်
အရွယ်မမျှ၊ အစွမ်းပြသည့်
အလှပျံ့မွှေး၊ တို့ရင်သွေးတို့
ရှုငေးတွေ့ရ၊ ထိုခဏဝယ် ... ။
မျိုးဆက်သစ်တို့ -
အနှစ်ကိုင်ဆုပ်၊ မတိမ်မြုပ်အောင်
ဖော်ထုတ်စွမ်းရည်၊ တို့ရွှေပြည်ဟု
ဝေစည်သာမော၊ အံ့ဩဖွယ်ကောင်း
နှစ်ထောင်းရွှင်ပျ၊ အားရဂုဏ်ဟည်း
ကြက်သီးဖြန်းဖြန်း၊ ကျောရင်ချမ်းလျက်
အံ့မခန်းမာန်ဆူ၊ မျိုးဂုဏ်ထူမိ
သည်းအူလှိုက်လှိုက်၊ ပီတိခိုက်၍
ကိုယ်၌ သိမ့်သိမ့် စိမ့်တကား ... ။

Title: အကောင်းအဆိုး
By: ဇာနည်
တစ်ကောင်ထိလျှင်
မချည့်အောင်နာ၊ ဝိုင်းအုံအာလျက်
ညီညာအားတိုး၊ အသိနိုး၍
အမျိုးကိုချစ် ကျီးစနစ် ... ။
အစာတွေ့လျှင်
မကွေ့ရှောင်ပြီ၊ ဝိုင်းအုံချီလျက်
ညီညာထမ်းရွက်၊ ကာကွယ်လျက်ဖြင့်
ပုရွက်ဆိတ်ဉာဉ် စရိုက်ထင် ... ။
ကိုယ့်နေရာကို -
ထည်ဝါခမ်းနား၊ တည်ဆောက်ထား၍
အင်အားညီညာ၊ ဝတ်ရည်ရှာသည်
ရန်ကာမွေ့မွေ့ ပျားဓလေ့ ... ။
သက်ရှိသက်မဲ့၊ ဝန်းကျင်လှဲ့ (လှည့်) ၍
စောင်းငဲ့ကြည့်ပြန်၊ တိရစ္ဆာန်ပင်
နည်းမှန်လမ်းကြောင်း၊ စရိုက်ကောင်းက
ကောင်းသည့်ဟန်မူ၊ အတုယူ၍
ကြည်ဖြူမျှတ ကျင့်သုံးရ၏ ။
ယူသာယူပါ၊ ကောင်းနိုးရာတို့
တုသာတုပ၊ လိုက်ဖက်မှလျှင်
ဟိုမှသည်မှ၊ သဘာဝကို
အားကျခုံမင်၊ အလှထင်၍
မဆင်မခြင်၊ မနှိုင်းယဉ်ဘဲ
မြင်မြင်လေရာ၊ ဂုဏ်ယူရာဟု
အရာရာတု၊ ယဉ်ပြိုင်ပြုလျှင်
ရှေးရှုရယ်ပွဲ ဖြစ်ပေလိမ့် ... ။

Title: မြစ်ဧရာ နဒီလမ်း(ဒွေးချိုး)
By: ဇာနည်
ချစ်စေတနာ
မြစ်ဧရာ နဒီကြော ။
ရှုခင်းစုံ အလှရိပ်
လွမ်းစိတ်ရှုမော ။
ဧရာထိပ် ဆိပ်ကမ်းပန်းချီ
ဆေးမမီ သဘာဝ ။
ရိုးရာအသွင် ဘဝင်ငြိ
ရှုကြည့်မဝ ။
အနိမ့်အမြင့် တောင်တန်းပြာ
သွယ်တန်းကာ ရစ်ခွေဝိုက် ။
ဘုရားစုံ ထွက်ဘုံဦး
ကြည်နူးဦးခိုက် ။
မြစ်မင်းရဲ့ ဘယ်ညာ
မြကမ္ဗလာ လေယူတိမ်း ။
ကောက်သီးနှံ ဝေဆာလှ
စိမ်းမြမြစိမ်း ။
တိမ်ရောင်ကွန့် ဖျော့တော့မှိန်
ဆည်းဆာချိန် လှေကလေး ။
ကိုတံငါ ပိုက်ကွန်ချ
ဘဝဝမ်းရေး ။
ရွာစဉ်တန်း အုံ့မှိုင်းဖြာ
မြစ်ဧရာ ကမ်းနံဘေး ။
ထုံစေတီ ဇရပ်ကျောင်းနှင့်
ဆည်းလည်းသံ လေပြန်လောင်း
ငြိမ့်ညောင်းသည့်တေး ။
ဟို အဝေး မှန်းကာမျှော်
ရမ်းရော်ကာ ဘယ်ဝယ်ကြည့် ။
အားသစ်စရာ
ကြွားဟစ်ကာ ဧရာအကြောင်းကို
အများချစ်စရာ ဝေဖြာကောင်းပါလို့
ဂုဏ်ပေါင်းယူမိ ... ။

Title: ကမ္ဘာ့စာအုပ်ကြီး
By: ဇာနည်
ရတနာပုံ မန္တလေးတဲ့
စခန်းမွှေးသည့် မင်းနေပြည်၊
သာသနာရောင် ထိန်ထိန်လင်းလို့
မင်းတုန်းမင်းကြီး စံဌာနီ ... ။
လောကမာရဇိန် စေတီမြတ်ကို
မန်းတောင်ရပ်၌ အခြေတည်၊
စေတီဝန်းကျင် လှည့်ကာပတ်လို့
အုတ်ပြာသာဒ်တို့ တစ်ဆောင်စီ ... ။
ကျောက်ဆစ်အကျော် လုပ်သားထုတို့
ကျွမ်းကျင်မှုနှင့် ရေးထိုးသည်၊
ဝိနည်းဘိဓမ္မာ သုတ္တန်မြတ်တို့
ပိဋကတ် ပါဠိစုံစုံညီ ... ။
ကျောက်ချပ်စာရေ ပေါင်းကာတွက်တော့
ခွန်၊ နှစ်၊ ကိုး ရွက်ပါဝင်စီ၊
မိုးလုံလေလုံ ခိုင်ခိုင်ခံ့မို့
တည်တည်တံ့တံ့ နှစ်ကြာရှည် ... ။
ပိဋကတ်သုံးပုံ စာအုပ်ကြီးကို
ကမ္ဘာ့အံ့ချီး သက်သေတည်၊
ယဉ်ကျေးမှုမြေ မွေအနှစ်မို့
ဂုဏ်အစစ်နှင့် အားမာန်ချီ ။
တို့မြန်ပြည်၊ တို့မြန်ပြည် ... ။

Title: နွေအလွမ်း(လွမ်းချင်း)
By: ဇာနည်
မြူနှင်းငယ် လွှမ်းပါလို့
တောင်တန်းက ရီဝေ
ရော်ရွက်တို့ ကြွေသည်
ဥဩနွေ လေပြည်ညင်းရယ်တို့
မြိုင်တွင်းမှာ သံချိုချိုနှင့်
စိုလှတယ်လေး ... ။
ရွာဝန်းကျင်ဝယ်
တူယှဉ်အုံ့ဆိုင်း၊ ထန်းတောမှိုင်းလျက်
ရှုတိုင်းမြိုင်ခြေ၊ နီဝါရွှေတို့
ရွက်ကြွေလွင့်ဝဲ၊ ပျားလိပ်ပြာညံမစဲနှင့်
နီတာရဲပွင့်လှိုင်၊ ပင်လက်ပံကြိုင်၍
ဂနိုင်နယ်ခွင်၊ အလှဝေဆင်တော့တယ်
မြင်မြင်ရရွာဆီကို
မှိုင်းပြာရီ အာရုံညွတ်ပါလို့
လွမ်းဆွတ်တယ်လေး ... ။

Title: မိုးအညာ(လွမ်းချင်း)
By: ဇာနည်
မိုးတိမ်ညို မှိုင်းပါလို့
ရှစ်တိုင်းရယ် ပြာမှောင်
လျှပ်စီးငယ် နှောင်သည်
ရွာမယောင် သံစုံကျူးပါလို့
သုတ်ဖြူးလေ တောင်နယ်ခွင်က
ရွှင်လှတယ်လေး ... ။
သည်ရာသီဝယ်
ခါမီခွန်အား၊ ယာသမားတို့
ကြိုးစားယာပြင်၊ ရွာဝန်းကျင်မှာ
ရေပြင်က ဖွေးဖွေး မိုးကအေးသနှင့်
ဆိုတေးသံလွှမ်း၊ ကြည်နူးဖွယ်စခန်းမို့
လုပ်ငန်းရယ်ဖြိုးသန်
ကောက်သီးနှံ လျှံဖို့
မာန်မလျှော့ ကိုယ့်ရပ်ညာမှာ
လွမ်းစိတ်ဖြာ မျှော်ရည်တမ်းပါလို့
မှန်းမိတယ်လေး ... ။

Title: အညာဆောင်း(လွမ်းချင်း)
By: ဇာနည်
ငွေနှင်းငယ် လွှမ်းပါလို့
တောပန်းတို့ မွှေးထုံ
ယာသင်းနံ့ စုံသည်
ရွာရိပ်မြုံ ဌာနေက
ဖြာဝေနုတဲ့ ရတုကိုလေး ... ။
နှင်းနုပြာရီ
လေပြည်ဝှေ့ရမ်း၊ ရာသီကြမ်းသနှင့်
ဆောင်းချမ်းခိုက်အေး၊ မီးဖိုဘေးမှာ
ရေနွေးလက်ဖက်အုပ်၊ ပြောင်းဖူးဖုတ်လျက်
နှမ်းဆီစို ထန်းမြစ်သုပ်နှင့်
အဟုတ်ကယ်ခုံမင်
ရမ်းရော်ကာ မြင်သောခါ
သည်းဘဝင် ကြည်သာလို့
ရပ်ရွှေညာ ဟေမန်ကဲကိုလ
စွဲလှတယ်လေး ... ။

Title: ယာစောင့် လယ်စောင့်တဲ
By: ဇာနည်
ပဲ၊ ဝါ၊ နှမ်း၊ ပြောင်း အလှညီ
အညာယာပန်းချီ၊
ညနေရီ တိမ်ရောင်ကဲ
ယာစောင့် 'ထန်းရွက်တဲ' ။
လယ်ကွက်ထဲ စပါးစုံ
အောက်ရပ်ပန်းချီပုံ
မြဝတ်ရုံ အလှကဲ
လယ်စောင့် 'ဓနိတဲ' ။
အားမာန်နွှဲလို့ အလှဆင်
သူ့ရပ် သူ့ဝန်းကျင်
စိတ်ထားပီပြင် စေတနာမြဲ၊
ယာစောင့် လယ်စောင့်တဲ ။ ။

Title: ဓလေ့ဂုဏ်(အိုင်ချင်း)
By: ဇာနည်
ချစ်ရိပ်ဇာတိမြေ
အညာတစ်လွှား၊ ကစားဖော်ရေ ... ။
မြို့ရပ်ရိပ်မြုံ၊ ခိုလှုံပျော်မွေ့
နှစ်လတာရှည်၊ ရာသီရွေ့လည်း
လွမ်းတမြေ့မြေ့ မေ့ဘူးကွယ် ။
မွေးမြေရပ်ရွာ၊ အညာတစ်ခေါက်
ပုရစ်ဝေဖူး၊ နွေဦးပေါက်မို့
အရောက်သွားလို့ နားခဲ့တယ် ။
ယာခင်းပြင်ဝယ်
ဝါပင် နှစ်ခြိုက် စိုက်ကြတယ် ။
ချိုတေးသံလွှမ်း
ဝါဂွမ်းဝါပေါက် ကောက်ကြတယ် ။
လမီးခွက်ချိတ်
ဝါကြိတ်ဝါဖန် မှန်လှတယ် ။
မပြတ်အစဉ်
ဗိုင်းငင်ချည်ချ လှပတယ် ။
ကိုယ်ပိုင်လက်ရက်
အကွက်ဆန်းဖော် ပျော်ကြတယ် ။
လက်ဖြစ်အထည်
ခိုင်ကျည်အထွတ် ဝတ်ကြတယ် ။
အလို လေ့ အိုင် ...
ရိုးရာဓလေ့၊ ကြည်မွေ့ဂုဏ်ထပ်
စရိုက်ဖွေ အမွေမြတ်နှင့်
အညာရပ် ယနေ့တိုင်လေး ... ။

Title: ဘုန်းကြီးကျောင်းသား(ဒွေးချိုး)
By: ဇာနည်
တစ်ရွာလုံး ဒိုးလိုမွှေ
မောင်ဖိုးတေ ဒေါ်ကြော့သား ။
လူတကာ ချစ်မညည်း
ဘုန်းကြီး ကျောင်းသား ။
ဆွမ်းတော်ဗျို့ ... အော်
နှိုးဆော်ကာ ဗျပ်ဆိုင်းထမ်း ။
ကြေးစည်သံ နံနက်ခင်း
သင်းပျံ့ရွာလွှမ်း ။
ရွာလမ်းမ နေညိုညို
ပုဆိုးကို စလွယ်သိုင်း ။
ခွေလှိမ့်ကာ ရင်ကိုကော့
ပြေးဆော့နေ့တိုင်း ။
ဆံရစ်ဝိုင်းနှင့် မောင်ဖိုးတေ
ကျောင်းမှာနေ ကျောင်းအိပ်စား ။
ဝေယျာဝစ္စ သူမညည်း
ဘုန်းကြီးထံပါး ။
ဘုရားဝတ်တက် စာတွေအံ
ယံမင်္ဂလံ နမက္ကာရ ။
ဆွမ်းပွဲပြင် ဆွမ်းတော်ကပ်
သပ်ရပ်ကျန ။
အလှူအတန်း အဖြာဖြာ
ဟိုသည်ရွာ ကြုံကြိုက်၊
သိမ်မွေ့စွာ ဘုန်းတော်ကြီးနှင့်
ထီးထမ်းလို့ လိုက်။
ချစ်ဖွယ်ဓလေ့ ချစ်အမွေ
မောင်ဖိုးတေ ဝင့်ကြွား၊
ဂုဏ်ယူကာ အလှပြုံး
ဘုန်းကြီး ကျောင်းသား ။ ။

Title: သည်ဆည်နှင့် သည်နယ်
By: ဇာနည်
မှာချွေ ဖြာဝေ ယာမြေလွမ်းလို့
သဟာဆွေလှမ်းခဲ့ အညာမြေ၊
ဖြိုးမယောင် အကျိုးဆောင် မျိုးအောင်လေမလား
မိုးခေါင်ရေရှား အညာမြေ၊
ကြာရှည် ဌာနီ ခါမီစွမ်း
ရာသီကြမ်းသည့် အညာမြေ၊
ဖြိုးရာ ရိုးရာ ကြိုးကာစိုက်
အဖိုးရတနာထိုက်သည့် အညာမြေ၊
ထနောင်း ခယောင်း နှောဘိယာအခြေ
ချောင်းမြောင်းပေါသည့် အညာမြေ၊
ဖြိုးရွာသည်းဘိ ခါတလေ
မိုးရွာနည်းသည့် အညာမြေ ။
ရေလှောင်မြောင်းတို့ တူးကြမယ် ။
သာကြည်အစစ၊ ရာသီမျှတ
ခါမီထကြွ ဆည်ဆောက်တည်
ကြာရှည်လှပ နယ်တစ်လျှောက်ဆီ ။
စည်သာကြောင်းပြု၊ ညီညာပေါင်းစု
သည်ရွာမောင်းထု အဟုတ်မနားပြန်
ပြည်ရွာကောင်းမှု လုပ်အားမှန် ။
ရည်ရွယ်ခရီး၊ သည်ဆည်အပြီး
သည်နယ်မညည်း အလှကြွယ်
မှီတွယ်အနီး ဘဝထည် ။
ဌာနေစခန်း၊ ယာမြေအဝန်း
ဖြာဝေလန်းဖို့ ဆည်များတည်
အညာမြေလှမ်းစို့ နယ်တစ်လွှားဆီ ။
ဟိုတောင်စောင်းက အခြေနည်းမှန်
လျှိုမြောင်ချောင်းမ ရေစီးထန်သလေ့ ။
မြေဘောင်ကောင်းဖို့ အထူးလှဖွယ်
ရေလှောင်မြောင်းတို့ တူးကြမယ် ။
ဆည်ရေချိုသောက် မျိုးဆွေမှန်
လယ်ရေလိုသလောက် ဖြိုးဝေသန် ။
ကြာရှည်ကောင်းဖို့ လုပ်သမျှမှန်
လာလေအပေါင်းတို့ ဒုက္ခခံမှ ။
ဘဝအခြေခိုင်
အလှတွေ ပိုင်ဆိုင်ဖို့
တစ်ပိုင်တစ်နိုင် ဆည်အများကိုလ
လုပ်အားအမှန် ဖွေရှာလို့
အညာမြေ စိုပြည်လှအောင်
စွမ်းပါ့ခွန်အား ... ။

Title: အလှမြေ(လွမ်းချင်း)
By: ဇာနည်
တစ်နွေငယ် သောက်ပါလို့
ပိတောက်ရယ်ဝေစည်
ထုံသင်းနံ့ ကြသည်သည်
ပွင့်ရွှေရည် နေခြည်ဟပ်ပြီမို့
သည်ရပ်မြေ နယ်တစ်ခိုက
ကြိုကြတယ်လေး ။
ပျော်စရာငယ်
အတာရေလောင်း၊ မာစေကြောင်းနှင့်
ဟောင်းညစ်မှုသန့်စင်၊ မေတ္တာငင်လျက်
ကြည်ရွှင်ဆင်နွှဲ၊ ဒိုးပတ်ပွဲတို့
ခြိမ့်သဲကာဆူညံ၊ စေတနာသန်လို့
ကျောင်းကန်ဘုရား၊ ကုသိုလ်ပွားရင်း
စိတ်ထားချိုချို၊ ဘိုးဘွားအိုတို့
ရိုသေဂါရဝ၊ ပူဇော်ကြသည့်
အလှလျှံဝေ၊ ဓလေ့မွေကို
ခါနွေအဆန်း၊ ယဉ်ကျေးဖွယ်လွှမ်းလို့
စိတ်ဝမ်းက တူညီ
ပြည်တွင်းမှာ စည်တော့တယ်
ဌာနီကြော့ သည်မြေမှာ
ရေသီတာ ဖြာဝေလောင်းချိန်မို့
ကောင်းမြတ်လှလေး ... ။

Title: ရွာသဘော ရွာမနော
By: ဇာနည်
အရှိကို အရှိအတိုင်း
ရိုင်းချင်လည်းရိုင်း၊
စကားဆို အပိုမပြော
ဟောဟော ဒိုင်းဒိုင်း ။
မုသားနဲ့ ပြစ်မဆို
မနာလို ဝန်တိုကင်း၊
ဖြောင့်တန်းစွာ မလှည့်ပတ်
စိတ်ဓာတ်ပွင့်လင်း ။
ရင်တွင်းက ပီတိဖြာ
အကြင်နာ စေတနာငှ၊
ကိုယ်ချင်းစာ အရောင်ဟပ်
ထပ်တူထပ်မျှ ။
ပြောင်းလဲသည့် ဟန်မျက်နှာ
အမူရာ ဘယ်မရှိ၊
တည်ကြည်စွာ စိတ်ဖြူဆွတ်
လောကွက်မသိ ။
အညာရပ် အညာမြေ
ရွာအခြေ စိတ်သဘော၊
ပင်ကိုဟန် ဓလေ့စရိုက်
လိုက်ဖက်ညီသော ... ။

Title: ရင်ခုန်ည
By: ဇာနည်
လရောင်ရွှန်းမြ၊ နှင်းဝေကျ
ညအလှဝယ် ပန်းနံ့ကြွယ် ... ။
ချစ်သူအိမ်နောက်၊ ဘူးစင်အောက်
နှစ်ယောက်တွေ့ဆုံ ပြုံးကျီစယ် ... ။
နောက်ဝါကင်းလွတ်၊ သီတင်းကျွတ်
လှထွက်ခေါင်းမှူး လက်ထပ်မယ် ... ။
ဟို - နောင်အရေး၊ အမောင်တွေး
ငွေကြေးစုလို့ ကြိုးစားကွယ် ... ။
ခင့်မိဘများ၊ ခွင့်ပန်ကြား
ခွဲခြားဂုဏ်နယ် ခက်လိမ့်မယ် ... ။
သဘောမတူ၊ အထုပ်ယူ
ချစ်သူနောက်ကို လိုက်ခဲ့မယ် ... ။
အဆင့်မတူ၊ အမြင့်လူ
ဆွတ်ချူလှမ်းမိ ရွှေအားငယ် ... ။
ကြိုးစားရိုးသား၊ လူညိုထွား
စိတ်ထားဖြောင့်လို့ ချစ်မြဲကွယ် ... ။
တစ်သက်မခွဲ၊ ရွှေလက်တွဲ
အမြဲအတူနေချင်တယ် ... ။
အို - ပြန်တော့နော်၊ သန်းခေါင်ကျော်
အဖော်မပါ ရင်မောဖွယ် ... ။
လရောင်ရွှန်းမြ၊ နှင်းဝေကျ
ညအလှဝယ် ပန်းနံ့ကြွယ် ... ။
ချစ်သူအိမ်နောက်၊ ဘူးစင်အောက်
နှစ်ယောက်တွေ့ဆုံ ရင်ခုန်ဖွယ် ... ။

Title: ခြင်းဝိုင်း
By: ဇာနည်
ထိုးကွင်းမင်ကြောင်
ဂုဏ်ကိုဆောင် မြန်မာ့သား၊
စုန်အဆန် ခုန်ပျံဝဲ
ခြင်းပွဲအားကစား ။
ဝိုင်းဖွဲ့လို့ဆင်
အမြင်မှာ ညင်သာစွ၊
ဘယ်ညာခြေ ပညာသုံး
ချွေးလုံးဖြာကျ ။
မဟာညွန့် မဟာနွယ်
သိုင်းစလွယ် မဟာဒူး၊
ဝေဟင် ခြေခွင်ရိုက်
ဝိုက်ကြီးကထူး ။
ဒူး၊ ဖနောင့်၊ ဖဝါးခံ
ဟန်မူရာ အလွန်လှ၊
လေအဟုန် ခြေစုံမြှောက်
ကူထောက်သယ်မ ။
တစ်ကိုယ်ကောင်း ကင်းပပြန်
ကိုယ့်တာဝန် မလွတ်တမ်း၊
ဆန်းတကြယ် နည်းကြွယ်ဝ
မြူးကြွအံ့မခန်း ။
အပေးအယူ
ဖေးကူလို့ သပ်ရပ်၊
ကြံ့ခိုင်မာ မမောပန်း
ရွှင်လန်းဖျတ်လတ် ။
ငွေကုန်နည်း ပျော်စရာ
ကိုယ်ကျန်းမာ ပေါင်းစုအား၊
ရိုးရာမှန် မတိမ်မြုပ်
ဖော်ထုတ်ဝင့်ကြွား ။ ။

Title: အညာရပ် ဝါတွင်းချိန်(လွမ်းချင်း)
By: ဇာနည်
တိမ်မည်းညို မှိုင်းပါလို့
ရစ်တိုင်းက ရွာမယောင်
ရွှေမိုးမင်း ပြာပြာမှောင်သည်
မာယာနှောင် ရွှေစည် ငြိမ့်ပါလို့
တခြိမ့်ခြိမ့် သည်အညာ၌
သာလှတယ်လေး ... ။
သည်ရာသီဝယ်
ခါမီအထူး၊ မြူးကြွဖွယ် အရုဏ်ဦးမို့
ရည်စူးလို့ နိဗ္ဗာန်၊ ဆွမ်းချက်သံနှင့်
ကျောင်းကန်အသင့်၊ သီလကျင့်ဖို့
ဂုဏ်တင့်တယ်ရှုမြင်၊ ရွာလုံးငယ်ရွှင်သောအခါ
ချစ်ခင်ကြ ပျူပျူငှာ
ဟန်မူရာ သိမ်မွေ့အေးပါလို့
မွှေးလှတယ်လေး ......

Title: ဆိပ်ကမ်းအလှ ပန်းချီ
By: ဇာနည်
တန့်ကြည်တောင်ထိပ်၊ နေလုံးချိတ်၍
မှိုင်းရိပ်ဝေရီ၊ ဧရာဝတီ
ရွှေရည်ဖျော့တော့၊ လေပြည်နော့ဝယ်
လှိုင်းဆော့ညင်သာ တေးထံတျာ ... ။
ကျွန်းချောင်းအရပ်၊ တောင်ခြေကပ်လျက်
ဓာတ်မြေစက်ရုံ၊ နောက်ခံခြုံကာ
စုန်ဆန်လှော်ရင်း၊ လှေတစ်စင်း
မြစ်တွင်းပိုက်ချ အားမာန်လှ ... ။
အဝေးဘယ်ဆီ၊ မှန်းမျှော်ရည်လည်း
စေတီပုထိုး၊ ဝေစည်ဖြိုးလျက်
မြစ်ရိုးဆန်စုန်၊ လွမ်းရိပ်မြုံ
အာရုံငြိတွယ် ရှုမောဖွယ် ... ။
ဗူးဘုရားရိပ်၊ မြစ်ကမ်းထိပ်မှ
အေးရိပ်စုံလင်၊ သည်ဝန်းကျင်ဝယ်
လေနှင်ရာပျံ့၊ တမာနံ့နှင့်
ရှင်းသန့်တွယ်တာ၊ ဂုဏ်ဝင့်ဖြာသည်
အညာသဘာဝ ဆိပ်ကမ်းပန်းချီ ... ။
မြန်မာအလှ ထိပ်တန်းတည် ... ။

Title: အမေ့အိမ်က ရစ်ခုံလေး
By: ဇာနည်
ကိုယ်မူကိုယ့်ဟန်၊ ကိုယ်ပိုင်ဉာဏ်ဖြင့်
ကြံစည်စိတ်ကူး၊ လက်ရာထူး၍
ရည်စူးရှိထား၊ ဂုဏ်ယူကြွားကာ
အဘွားအတွက်၊ အဘိုးလက်ဖြင့်
နှစ်သက်ဖွယ်ပင်၊ အသုံးဝင်သည့်
ဗိုင်းငင်ချည်သွတ် ရစ်ခုံလေး ။
အဘွားအမွေ ...
အမေဆက်ခံ၊ အဖိုးတန်ဟု
မျိုးမာန်ဂုဏ်တင့်၊ အားမာန်ဆင့်လျက်
အသင့်ကိုင်တွယ်၊ မြတ်နိုးဖွယ်ပင်
ပန်းနွယ်ပန်းခက်၊ မြူးကြွယှက်လျက်
လက်ရာသန့်သန့် ရစ်ခုံလေး ။
ဪ ...
ကျေးလက်ဒေသ၊ အနေကျလျက်
လောကဝန်းကျင်၊ အလှဆင်ကြ
တီထွင်မှုပေါ်၊ စိတ်ကူးဖော်၍
ဝင့်မော်ရွှင်ပျ၊ သုခုမ ဟု
ဘဝဆန်ဆန်၊ စရိုက်ဟန်နှင့်
ဉာဏ်မှီရာပြု၊ လက်ရာစုတို့
အနုပညာ၊ ကျေးလက်ရွာတွင်
ဘယ်မှာတန်ဖိုး ဖြတ်နိုင်အံ့ ။ ။

Title: အညာနှင့်ဝါ(တျာချင်း)
By: ဇာနည်
ယာပြင်တစ်ဝိုက်၊ ဝါစိုက်တို့တောင်သူ
ရာသီမလင့်၊ ဝါပွင့်ဖွေးဖွေးဖြူ
အညာဟန်မူ၊ ယာသူဓ 'လေ့'
ဝါကောက်တေးချို၊ နေညိုညို
မေပျိုပျော်ရွှင် 'မွေ့' သည်နှင့်လေး ... ။
ရိုးရာမမေ့၊ ရွာငွေ့မြတ်နိုးခင်
ဝါဖန်ဝါကြိတ်၊ ရွာရိပ်လုပ်ငန်းဝင်
လုပ်အားအစဉ်၊ ဗိုင်းငင်ချည် 'ချ'
ပလွေသံလွင်၊ ညရိပ်ခွင်
မေခင်ရင်ခုန် 'ရ' သည်နှင့်လေး ... ။
ညည့်ဦးအလှ၊ အေးမြသည်ရိပ်မြုံ
ပန်းစုံရနံ့၊ ရှင်းသန့်ပျံ့မွှေးထုံ
လက်ခတ်သံစုံ၊ ရိုးဂုဏ်မ 'ပြတ်'
အကွက်ဆန်းထွင်၊ တေးသံလွင်
မေခင်ရက်ကန်း 'ခတ်' သည်နှင့်လေး ... ။
လက်မှုအတတ်၊ သည်ရပ်နယ်ဝန်းကျင်
ကိုယ်ပိုင်ဖျင်ကြမ်း၊ ဆင်မြန်းဝတ်စားဆင်
မျိုးချစ်စိတ်ယှဉ်၊ ခုံမင်စ 'ရိုက်'
ဘဝအားမာန်၊ အလှဖန်
မူမှန်နှလုံး 'ပိုက်'သည်နှင့်လေး ... ။
နှစ်ခြိုက်တွယ်တာ အညာဓလေ့မှန်ကြပြီ ။
ချစ်ထိုက်ဖွယ်ရာ သူငါမမေ့ဟန်လှသည် ။

Title: အညာထန်းသမား မိသားစု
By: ဇာနည်
အညာနွေကြမ်း၊ အညာထန်းတို့
စိန်းလန်းညိုမှောင် စွဲအားဆောင် ... ။
သည်ထန်းတောထဲ၊ ထန်းရွက်တဲနှင့်
ဆင်းရဲမှုဒဏ်၊ ကြံ့ကြံ့ခံသည်
အားမာန်ဖွဲ့စု မိသားစု ... ။
မိသားစုတွင်
ဖခင်အိမ်သား၊ ပြည့်ဖြိုးအားနှင့်
ပေါ့ပါးသွက်လက်၊ ရှဉ့်ညိုတက်သို့
ထန်းလက်ထန်းပင်၊ ရင်းထောင်ဆင်၍
ဟိုပင်သည်ပင်၊ တက်ဆင်းလျင်သည်
နေဝင်ရိုးရီ တေးဟစ်သီ ... ။
မိခင်အိမ်သူ၊ မညည်းညူနိုင်
မီးပူမကြောက်၊ မီးရှိန်တောက်လည်း
မွှေနှောက်ကြိုလျက်၊ ထန်းရေချက်သည်
ထန်းလျက်ဖြူဖြူ တေးချင်းကြူ ... ။
သားနှင့်သမီး၊ အသီသီးလျှင်
မညည်းအတူ၊ ဝိုင်း၍ ကူရ
နေပူမကြောက်၊ ထန်းပင်အောက်တွင်
အိုးကောက်အိုးဆေး၊ ကြိုးတပ်ပေး၏
ချွေးတစိုစို တေးချင်းဆို ... ။
ဪ ...
ထန်းမိသားစု၊ ပင်ပန်းမှုကို
အန်တုဖက်ပြိုင်၊ ရင်ဆိုင်ရဲရဲ
မာန်ဇွဲပြည့်ဝ၊ ရောင့်ရဲကြနှင့်
ဘဝကြည်ဖြူ၊ အလှမူတို့
အပူပေး၍ မွှေးတော့သည် ... ။

Title: ဓလေ့ဆန်းသည့် ဆီစွမ်းအလှူ(အိုင်ချင်း)
By: ဇာနည်
ဓလေ့အနှစ်
မွေ့ချစ်ကာ တူညီအားနှင့်
တစ်ရပ်ခြားသည့် ယောက်မတို့လေ ... ။
ဟိုရှေးစဉ်လာ၊ ရှည်ကြာသည်လမ်း
တို့ရပ်ရွာ အားမာန်လွှမ်းလို့
ဆီဆွမ်းလောင်းပွဲ နွှဲကြအစဉ် ... ။
ဆီမီးပူဇော်၊ ရည်မျှော်ကျွတ်သီတင်း
မြတ်စေတီပွဲတော်ခင်းဖို့
ပျံ့သင်းဂုဏ်ရှိန် ထိန်ပါဘိရှင် ... ။
တို့ရပ်ရွာဘုံ၊ ကျောင်းစုံပင့်လျှောက်
သာသနာ ထိန်ဝါတောက်လို့
ဝမ်းမြောက်ရွှင်ကြည် ဆီလှူကြသရှင် ... ။
ယဉ်ကျေးမှုယှဉ်၊ နှစ်စဉ်နှစ်တိုင်း
ရွာလယ်မှာ ဒိုးပတ်ဝိုင်းနှင့်
အိမ်တိုင်းလောင်းလို့ ကောင်းသည့်အစဉ် ... ။
ရွှင်ပြုံးပျူငှာ၊ မေတ္တာချိုမွှေး
စားပါခေါ် အိမ်တိုင်းကျွေးလို့
နွေးထွေးစိတ်တို့ အေးရိပ်စုံရှင် ... ။
အလိုလေ့အိုင်
ရည်စူးကာ လှမ်းအတူပေါ့
ကြည်နူးစွာ အစွမ်းထူသည့်
ဆီဆွမ်းမူ လောင်းလှူပွဲ
အားခဲမြိုင်လေး ... ။

Title: နှီးရေခွက်
By: ဇာနည်
ဤနယ်ဝန်းကျင်၊ ရေအိုးစင်တွင်
အထင်ကရ၊ ပီပြင်လှ၍
ဘဝနှင့်ယှဉ်၊ ယဉ်လည်းယဉ်၏
အသွင်လည်းထူး၊ ဘဝင်မြူးသည်
'နွားကူးရွာ' ထွက်၊ နှီးရေခွက် ။
ဝါးခြမ်းစိတ်လွှာ
နှီးဖြာရက်လုပ်၊ သရိုးအုပ်၍
ဆေးသုတ်ခြယ်သ၊ ခိုင်ခံ့လှ၏
ပြည့်ဝပညာ၊ အံ့စရာကား
ရေမှာနှစ်မြှုပ်၊ မနစ်မြုပ်ပေ
နှစ်မြှုပ်စေမှု၊ လုံ့လပြုလည်း
သူ့နည်းသူ့ဟန်၊ သူ့အားမာန်နှင့်
အမြန်ရုန်းထွက်၊ ရေပေါ်တက်
စံထုံးမပျက်၊ နှီးရေခွက် ။
'နွား' ကူးရွာဟု
တောင်သာနယ်ဘက်၊ တောကျေးလက်မှ
လက်မှုပညာ၊ ပန်းဆယ်ဖြာတွင်
ထည်ဝါဖော်ညွှန်း၊ အစဉ်ထွန်းခဲ့
ပန်းယွန်း၏ဂုဏ်၊ တို့ရိပ်မြုံမှာ
ခိုလှုံမပျက် ခရီးဆက် ။
အညာကျေးလက် ပစ္စည်းထွက် ။
မြင်သူစုံမက် နှီးရေခွက် ။ ။

Title: ရွှေမိုးညို(ဗုံကြီးသံ)
By: ဇာနည်
သည်းလိုက်ပါကွယ့် ရွှေမိုးညို
လယ်မြေယာ ဝေဆာဖြိုးအောင်
မိုးမျှော်လို့ ကြို ... လေ့ ။
ရွှေပိန်ညင်းရယ်တဲ့ ချစ်တေးချို
ဝဠာတစ်ခို ပြိုမယောင်ညို့တယ်
မှိုင်းမို့မို့ညို ... လေ့ ။
ပဲစိုက်ပါတဲ့ မလေးခင်
မိုးခြိမ့်ထန် ရေလျှံဖွေးတယ်
တေးဆိုလို့ရွှင် ... လေ့ ။
နွားတစ်ရှဉ်းရယ်နဲ့ ထွန်ရေးငင်
ပျို့ကိုရင် ယာပြင်ဓလေ့မှာ
စွဲမွေ့မွေ့ ခင် ... လေ့ ။
တို့စရိုက်အညာရဲ့ ဗုံကြီးသံ
ဓလေ့ခင်စရာ စဉ်အလာထူးရယ်နဲ့
မြူးပျော်သည့် ဟန် ... လေ့ ။
တို့ခွန်အားရယ်နဲ့ တို့အားမာန်
ဗုံကြီးသံ မိုးယံဟိန်းတယ်
ခြိမ်းသိမ့်သိမ့် ညံ ... လေ့ ။

Title: တန်ဖိုး
By: ဇာနည်
ဂုဏ်ဓန အဆောင်အယောင်
တပြောင်ပြောင်ထိန်ထိန်ညီး ။
ဂုဏ်ကြွယ်ဝ စံတင်စရာ
ဉာဏ်ပညာ အံ့ဖွယ်ကြီး ... ။
ဂုဏ်အလှ သန့်ကြည်စင်
ခံ့ထည်လွင် ရှုမငြီး ... ။
ဂုဏ်အလွှာ ဂုဏ်ဖြိုးမောက်
ဘယ်လောက်ပင် ဂုဏ်တွေကြီး ။
ရှုဆင်ခြင် ...
လူ့ဝန်းကျင် လူ့အကျိုးကိုလ
မသယ်ပိုး ရှောင်ကြဉ်ခွာ၍
နှောင်ငင်ကာ ကိုယ်ကျိုးငဲ့
(လူ့ဘဝမှာလေ ...)
တန်ဖိုးမဲ့ ခရီး ။ ။

Title: သဘာဝ
By: ဇာနည်
မိဘကျင့်ဝတ်၊ မယွင်းချွတ်ခဲ့
ဖျန်းဆွတ်ကြင်နာ၊ စေတနာတို့
မေတ္တာစိုးမိုး တို့လူမျိုး ... ။
သားသမီးဝတ် ကင်းမလွတ်ခဲ့
ကိုင်းညွတ်ကြည်သာ၊ ရိုသေစွာဖြင့်
တွယ်တာမြတ်နိုး တို့လူမျိုး ... ။
ကျင့်ဝတ်ညီစွာ၊ မြတ်ဆရာတို့
နစ်နာမှုခံ၊ ပီတိလျှံခဲ့
အမှန်ကြည်နူး ဥယျာဉ်မှူး ... ။
ကျင့်ဝတ်စုံသိ၊ ချစ်တပည့်တို့
ပိရိအနေ၊ ကြောက်ချစ်လေ၍
ရိုသေရွှင်မြူး စိတ်ကြည်နူး ... ။
ဌာနေသည်ရပ်၊ ကျင့်ဝတ်မြတ်တို့
ရစ်ပတ်လွှမ်းခြုံ၊ အေးရိပ်မြုံတည့်
ရိပ်မြုံမှထွက်၊ ကျင့်ဝတ်ဖျက်၍
ဟိုမက်ဟိုမျှော်၊ သည်ကျော်ဟိုမှန်း
ဟိုလွမ်းဟိုခင်၊ ဟုတ်လိမ့်ထင်လည်း ... ။
အစဉ်မရိုး၊ ဂုဏ်မညှိုးသည့်
ဘိုးဘွားကျင့်ထွေ၊ တို့အမွေကား
ရှာဖွေနှိုင်းတု ရအံ့လော ...။

Title: ကိုယ်ခံအား
By: ဇာနည်
လက်ဆောင်ပေး၍
နွေးထွေးကြည်ဖြူ၊ လက်ခံယူလျှင်
ခံယူသူ၏၊ ထံမှာ ရှိ၏ ။
လက်ဆောင်ပေး၍
မနှေးပြန်လှန်၊ လက်မခံသော်
အမှန်ချင့်တွက်၊ ပေးသူလက် ။
ဘယ်သို့ မနော၊ ဘယ်သို့ဇောဖြင့်
သဘောရိုးရိုး၊ မရိုးရိုးလေ
ကိုယ်ကျိုးကြည့်ကြည့်၊ မကြည့်ကြည့်လေ
လွှမ်းဖိအားပြု၊ ယဉ်ကျေးမှုကို
ရှေးရှုဖျက်ရန်၊ ထိုးနှက်ဉာဏ်ဖြင့်
တို့ထံဝင်ရောက်၊ ဒိုးမွှေနှောက်လည်း
မဖောက်မပြား၊ ကိုယ်ခံအားတို့
စွမ်းအားပြည့်မူ၊ မခံယူလျှင်
ပေးသူပြန်၍ ယူပေလိမ့် ... ။

Title: လမ်း
By: ဇာနည်
အေးရိပ်မြုံသို့
ခိုလှုံကြရန်၊ ဆန္ဒမှန်ဖြင့်
မူဟန်ပိုင်းခြား၊ မြော်မြင်အားတို့
စွန့်စားထက်မြက်၊ ခရီးထွက် ... ။
အရှေ့အနောက်
တောင်မြောက်ဝဲယာ၊ လမ်းတွေဖြာ၏
ဘယ်မှာဘယ်လမ်း၊ ဟိုသည်လမ်းတို့
လမ်းတိုင်းမှလျှောက်၊
ရောက်ကိုရောက်လိမ့် ... ။
ချောချောမွေ့မွေ့
မကွေ့မကောက်၊ ခရီးပေါက်ရန်
ချင့်ထောက်စီးဖြန်း၊ ဘယ်သို့လှမ်းစေ
စည်းကမ်းပျောက်က မရောက်နိုင် ... ။

Title: အသိအပြုံး(လေးချိုး)
By: ဇာနည်
မျက်စိမှုန် နားထွေထိုင်းပါလို့
လက်ချည့်တုန် ပါးရေလှိုင်းတွေနှင့်
အပျက်ငြိစုံ ခါးတွေကိုင်းပီမို့
အသားအရေ ဆိုင်းပါတဲ့ ဇရာနယ် ... ။
အချိန်အရွယ်
ထိန်မကွယ် အပြစ်ဖက်လို့ မညည်းပါဘူး
တိမ်သဖွယ် ဖြစ်ပျက်ခရီးမှာလ
အရှိန်နွယ် ချစ်လျက်မနီးခဲ့ပေလို့
မီးတမျှပုံနှယ် ... ။
ကိုယ့်စခန်း ကိုယ်ပြင်
ကိုယ့်လမ်း ကိုယ်နှင်လို့
ကိုယ့်ဥယျာဉ် ပန်းငုံဖူးရအောင်
ရည်စူးကာ အလှတွေ အစုံစုံနှင့်
ကြည်နူးစွာ ဘဝတွေအဖုံဖုံပေါ့
ဓလေ့ဘုံ လောကဓံ တရားမှာလ
မတွေ့ကြုံ သဘောမှန်ထားပါလို့
မရပ်မနားခရီးဝယ် ...
နှစ်တွေကွယ်လို့ အဖြစ်တွေဟောင်း ... ။
မှတ်မထင်
လျှပ်အသွင် တွေ့ကြုံခိုက်မှာဖြင့်
အမြင်စရိုက်မှာ မခုံမင်ပေမည့်
ဘဝင်လှိုက်ခါ ကတုန်ကယင်ပေါ့
အငင်အရှိုက်မပါ တစ်ဖုံဆင်လို့
အစွဲထင် အသိဖုံးကာပါ့
အမြဲပင် အကြည့်ရှုံးလေတော့
အသည်းတွင် မချိနှလုံးရယ်နှင့်
ကွယ် ... ပြုံးမိခဲ့ကြောင်း ... ။

Title: အကာအနှစ်
By: ဇာနည်
လောဘစက်ခေါင်း၊ ချိတ်ဆွဲမောင်း၍
လမ်းကြောင်းသရုပ်၊ ဟုတ်မဟုတ်လည်း
မြုပ်ချည်ပေါ်ချည်၊ နွမ်းဟိုက်ပြီ ... ။
ပြည့်ဝလေနိုး၊ နည်းစုံတိုး၍
ကြိုးအားမာန်သစ်၊ သိမ်းဆည်းချစ်လည်း
ဖြစ်ချည် ပျက်ချည်၊ မြဲမတည် ... ။
သောကအစုံ ...
မှော်ရုံမြိုင်တော၊ မောလည်းမောပေါ့
အပြောကျယ်စွာ၊ ဤလူ့ရွာဝယ်
အကာအနှစ်၊ ဉာဏ်စိစစ်လျက်
အနှစ်ကိုင်ဆုပ်၊ ရိက္ခာထုပ်မှ
ဇာတ်ရုပ်ပီပြင် နိုင်လိမ့်မည် ။

Title: ဘဝမိုးတိမ်
By: ဇာနည်
ဂဠုန်၊ နဂါး၊ မာန်ဟုန်ကြွားချက်
ဆင်၊ နွား၊ မြင်း၊ ကျွဲ၊ စစ်တိုက်ပွဲနှင့်
ဆေးဆွဲရုပ်ပုံ၊ ဖြစ်ပျက်စုံသည်
ရိပ်မြုံမငြိမ် ကောင်းကင်တိမ် ... ။
ဘဝလူ့ဘောင်၊ မိုးတိမ်တောင်သို့
မှောင်ခဲ့တစ်လီ၊ နီခဲ့တစ်ခါ
သာခဲ့တစ်ဖုံ၊ ကြုံခဲ့တစ်ရံ
ဆန်ခဲ့တစ်ဖြစ်၊ သစ်ခဲ့တစ်ချန်
မှိန်ခဲ့ခဏ၊ တဒင်္ဂတွင်
နှိုင်းဆမငြိမ် ဘဝအိမ် ... ။
ဆေးတစ်အိုးကျွမ်း၊ ကွမ်းတစ်ယာညက်
ဖြစ်ပျက်အစုံ၊ တွေ့ရှိကြုံလည်း
မွေ့ခြုံတွယ်ငင်၊ သံယောဇဉ်ကြောင့်
ဆင်ခြင်မှုကင်း၊ သည်လမ်းကျဉ်းဝယ်
လျှောက်ရင်းခရီး ပျောက်ပေလိမ့် ... ။

Title: ပါးစပ်ရာဇဝင်(ဒွေးချိုး)
By: ဇာနည်
အချိုအချဉ် အစဖြာ
အရသာ ခြောက်ပါး ။
တစ်ချောင်းလျှာ အလိုလိုက်
ကြိုက်သလိုစား ။
ကုန်းပေါ်က သတ္တဝါ
ရေအောက်မှာ သတ္တဝါများ ။
သတ္တဝါ အနန္တ
စားရသမျှ စား ။
အကြော်အလှော်
တော်သလို အစိမ်းအကျက် ။
ကြုံဆုံရာ အစုံကြိုက်
နှစ်ခြိုက်စွဲမက် ။
သည်ပါးစပ်
အညှီထပ် နေ့စဉ်သာ
စည်းဆိုတာမပြု ... ။
တစ်ခါတစ်ရံ
စာနာဟန် စံတမျှ
သတ္တဝါ မှန်သမျှ
အ၊ ဝေရာ ဟောန္တု ... ။

Title: သံသရာ
By: ဇာနည်
သီလမဖက်၊ ဒါနစွက်လည်း
ထက်မြက်မှုညံ့ မကျယ်ပြန့် ... ။
သီလမပါ၊ ဘာဝနာလည်း
သေချာသည့်လမ်း မထိစွမ်း ... ။
သီလအကျင့်၊ လမ်းမဖွင့်က
အခွင့်မသာ ပြည်ခေမာ ... ။
သီလရနံ့၊ ဘဝဂ်ပျံ့၏
ရှင်းသန့်မထုံ၊ မလုံခြုံက
သုံးဘုံလောက၊ ကျင်လည်ရ၍
ဒုက္ခဖိစီး၊ ပူလောင်မီးနှင့်
ခရီးဘယ်တော့ ဆုံးပေလိမ့် ... ။

Title: ပန်းတိုင်
By: ဇာနည်
သံသရာရထား၊ ခရီးသွားလေ
ရှည်လျားခုတိုင်၊ မဆုံးနိုင်သေး
ပန်းတိုင်မနီး၊ သည်ခရီးဝယ်
ဆုံစည်းတွေ့ကြ၊ ခွဲခွာကြနှင့်
လက်ပြနှုတ်ဆက်၊ တက်သူတက်ပေါ့
ဆက်လက်ခရီး နှင်ဆဲကို ... ။
အဝိဇ္ဇာ တဏှာ ...
ခန္ဓာနာမ်ရုပ်၊ ဖြစ်ပျက်ချုပ်ကို
သရုပ်မကွဲ၊ အတ္တမြဲနှင့်
ငိုပွဲရယ်ပွဲ၊ အနေရဲလျက်
ငါစွဲမတ်ခိုင်၊ ငါနှင့်ဆိုင်သော်
ပန်းတိုင် ဘယ်တော့ ရောက်ပေလိမ့် ... ။

Title: နှုတ်ဆက်ခြင်း
By: ဇာနည်
လူ့လောကထဲ
ငိုပွဲနှင့်လွှမ်း၊ ငါစလှမ်းတော့
ဝမ်းပန်းတသာ၊ ပျူငှာကြည်နူး
ပျော်မြူးပြုံးရွှင်၊ ငါ့ဝန်းကျင် ... ။
အချစ်အမုန်း၊ အရှုံးအနိုင်
မခိုင်မမြဲ၊ အစွဲတန်းလန်း
လမ်းမပေါ်မှာ၊ သိပ်မကြာပါ ... ။
လောဘ ဒေါသ
အတ္တနှင့်ငါ၊ သံသရာခရီး
မိုးကြီးလည်းချုပ်၊ မီးခွက်မှုတ်၍
နှုတ်ဆက်ဟန်ပြင်၊ ခရီးနှင်ရန် ... ။
မျက်ရည်သွင်သွင်
ဝန်းကျင်အများ၊ ငါ့ကိုတားလည်း
နားနိုင်သွားနိုင်၊ ငါမပိုင် ...
ရင်ဆိုင်ခွင့်လွှတ်ကြပါတော့ ... ။

Title: ခြေတစ်လှမ်း
By: ဇာနည်
အစဖွေနှောက်
ဘဝမြေတစ်လျှောက်
ငါ့ခြေထောက်
လှမ်းလျှောက်နိုင်သည့် အချိန် ... ။
မှန်မှန်ဖြည်းဖြည်း
မြန်မြန်နှေးနှေး
သန်သန်ပြေးပြေး
အရေးတကြီး
မငေးမညည်း
အဝေးအနီး
ခရီးအကြိမ်ကြိမ် ... ။
ရန်ဘယာ တည်ရာစခန်း
ကံကြမ္မာ ကြည်သာလွှမ်း
သံသရာ ရှည်ကြာလမ်း
လျှောက်လှမ်းလို့ မတည်ငြိမ်
သောကတိမ်လွင့် သခင့်ရင်ထဲ၊
လောဘ အချိန်ဖင့် လွင့်စင်မြဲ၊
မောဟအရှိန်နှင့် မြှင့်တင်ဆဲ ... ။
ခြေတစ်လှမ်း
ကုဋေတစ်သန်းရယ်နှင့်
မကြွေနွမ်းခင် အမှားစရိုက်ကိုလ
နွေလမ်းပြင် တရားအမြိုက်တွေနှင့်
မနား ကတိုက်ကရိုက်
အခြား အလိုက်အထိုက်
အားစိုက်ဖို့ခဲ ... ။

Title: ရွှေပုပ္ပား(ဥဩသံချိုဆင့်စပ်)
By: ဇာနည်
လွမ်းရိပ်ဝေဖြာ၊ ရှုခင်းသာ
အညာမြေလှမ်းလို့ လန်းရမယ် ...
သဟာဆွေမှန်းလို့ ဆန်းရမယ် ... ။
ပုပ္ပားမဏ္ဍိုင်၊ တောင်ချင်းဆိုင်
နံ့ကြိုင်အေးလို့ ငေးရမယ် ...
ပျံ့လှိုင်ဖွေးလို့ မွှေးရမယ် ... ။
ပြာပြာမှိုင်းအုံ၊ တောင်ငွေ့ခြုံ
ဝတ်ရုံလူးလို့ မြူးပါ့မယ် ...
ထွဋ်ဘုံဦးမို့ ထူးပါ့မယ် ... ။
ဆည်းလည်းသံလွင်၊ လေပြည်တွင်
ရွှေရင်လန်းလို့ ဆန်းပါ့မယ် ...
မေခင်မှန်းလို့ လွမ်းပါ့မယ် ... ။
စမ်းရေငြိမ့်ဖြာ၊ စကားဝါ
လေမှာထွေးလို့ မွှေးရမယ်
ရေပြာဖွေးလို့ အေးရမယ် ... ။
ကျေးငှက်သံချို၊ နေညိုညို
လျှိုမြောင်တွေ့လို့ ကွေ့ပါမယ် ...
ဟိုတောင်ငွေ့တို့ မွေ့ပါ့မယ် ... ။
မြိုင်ရိပ်ထူထူ၊ ရုက္ခမူ
မူတင်စခန်းတို့ ဆန်းလှတယ် ...
လူရှင်ရဟန်းတို့ လှမ်းကြွတယ် ... ။
သစ်သီးချိုချို၊ စမ်းရေချို
တေးချိုဟစ်လို့ ကြုံရမယ် ...
ဆေးစိုမြစ်တို့ စုံလှတယ် ... ။
ယာလယ်ဖြန့်ချီ၊ ကြက်မောက်ဆည်
ရေကြည်လိမ်းလို့ စိမ်းလှတယ် ...
လေပြည်တိမ်းလို့ ယိမ်းသမနှယ် ... ။
လွမ်းရိပ်ဝေဖြာ ရှုခင်းသာ
အညာမြေလှမ်းလို့ လန်းရမယ် ...
သဟာဆွေမှန်းလို့ ဆန်းရမယ် ... ။

Title: ထာဝရမေတ္တာ
By: ဇာနည်
အို ... လမင်း
လင်းချည်မှိန်ချည်၊ ရပ်မတည် ။
အို ... အလှပန်း
လန်းခါ နွမ်းခါ၊ မရေရာ ။
အို ... အေးမြစမ်း
လွှမ်းပေ့ခန်းပေ့၊ သူ့ဓလေ့ ။
ထာဝရလင်း၊ ပျံ့ပျံ့သင်း၍
သန့်ရှင်းကြည်လန်း၊ အစဉ်လွှမ်းခဲ့
စွမ်းအားတည်မြဲ၊ မပြောင်းလဲသည့်
ထူးကဲချိန်ဆ - နှိုင်းမရ ... ။
မိဘမေတ္တာ အနန္တ ... ။

Title: သားနဲ့ သမီး
By: ဇာနည်
သား ...
'ကျား' ဆိုတာ ရန်မူကိုက် ။
မျိုးဆက်သန် ဂုဏ်ယူကြွားဖို့
'အား' သာဖြစ်လိုက် ။
သမီး ...
'မီး' ဆိုတာ ပူလောင်ခြစ် ။
အရိပ်ဖြာ အစဉ်အေးဖို့
'ထီး' ကလေးသာဖြစ် ။
သားနှင့်သမီး
အားနှင့်ထီး ။
အားကြီးတဲ့ အခက်အခဲ
ပွားစီးလက်တွဲ
တားဆီးဖျက်ခွဲ
ရဲရင့်တဲ့ အနာဂတ်
မြင့်မြတ်စွာ ထွေးပွေ့
ဖေဖေ့ခရီး ... ။

Title: အဖ
By: ဇာနည်
ယံမင်္ဂလံ တစ်ပိုင်းတစ်စနှင့်
ရှင်လူထွက်စ လူပျိုပေါက်
သူများသိုးအုပ်နောက် အငှားကျောင်း
လက်တွေ့ဆိုတဲ့ ဘဝကျောင်းမှာ
ဝမ်းရေးနှင်တံနှင့် တို့တို့ပြီးမောင်း
ရာသီပြောင်း နှစ်များကြာ ... ။
အိမ်ထောင်ဦးစီး
ရှု့မငြီးဖွယ် သမီးသား
ဇနီးမယား ခွန်အားသစ်
သိုးအုပ်ကြီးလည်း ကိုယ်ပိုင်ဖြစ်
ဘဝတစ်ထစ် အလှဖြာ ... ။
ခေတ်ပညာ မတတ်ပေမယ့်
အနာဂတ်ကို တွက်ချက်
သားအတွက် ပညာရေး
လက်မနှေး နောက်မဆုတ်
သိုးအုပ်ကြီးကို အပြီးဖြုတ်
အတွေးကိုင်ဆုပ် မြို့ကြီးမှာ
ပညာရှာ တက္ကသိုလ်ပို့ ... ။
အားအနှစ်
သားချစ်က ပညာတတ်
မြို့ရပ်မှာ ကြင်ရာတွေ့
အားလုံးကိုမေ့ မြို့ကြီးပျော်
မျှော်လင့်ချက်တွေ ပျောက်ဆုံး
ရောင်ခြည်သစ်တွေ တိမ်ဖုံး
ဘဝဆိုသည့် အနိုင်အရှုံး
အားလုံးကို သုံးသပ်
ဆုံးဖြတ်ချက် နိဂုံးချုပ်
သူများသိုးအုပ် အငှားတောင်း
သိုးကျောင်းမလို့ ... ။

Title: အမေ့ထမင်းဝိုင်း
By: ဇာနည်
မခမ်းမနား၊ မဆန်းပြားလည်း
စွမ်းအားပြည့်စုံ၊ မွှေးနံ့ထုံသည်
လက်ဆုံခင်းသည့်၊ ထမင်းဝိုင်း ... ။
အညာတစ်ထောက်၊ ရွာအလျောက်ပေါ့
ပဲနောက်၊ ပြောင်းဆန်၊ လယ်ထွက်ဆန်နှင့်
သုံးပြန်ရောယှက်၊ အမေချက်သည်
စွဲမက်ဖွယ်ကောင်း ငွေ့ထောင်းထောင်း ... ။
အညာစရိုက်၊ ရွာအလိုက်ပေါ့
စိုက်ခင်းပျိုးခင်း၊ သီးငုံကင်းနှင့်
ဟင်းရွက်စိမ်းစို၊ မျှစ်နှင့်ကျို၍
ဟင်းချိုတစ်ခွက်၊ အမေချက်သည်
စွဲမက်ဖွယ်ပင် သင်းနံ့လွင် ... ။
အညာဓလေ့၊ ရွာအတွေ့ပေါ့
ချောင်းကွေ့ယာစပ်၊ နေပျော်အပ်သည့်
ပတတ်သားငယ်၊ ဖားကိုဝယ်၍
စဉ်းဟယ်နုပ်နုပ်၊ ချင်းငရုတ်နှင့်
ကသုတ်ကရက်၊ အမေချက်သည်
စွဲမက်ဖွယ်ရာ မေ့နိုင်ပါ ... ။
အညာဆန်ဆန်၊ ရွာဟန်ပန်ပေါ့
ဆီပြန်တစ်ခွက်၊ ပဲဟင်းချက်၍
လက်သုပ်တစ်မည်၊ မထည်ဝယ်လည်း
လွယ်လွယ်နှင့်ဆန်း၊ အမေစွမ်းသည်
စွဲလမ်းဖွယ်ပင် ထာဝစဉ် ... ။
ဪ ...
အညာဓလေ့၊ ရွာအငွေ့ဝယ်
မွေးမေ့ရိပ်မြုံ၊ သားချင်းစုံနှင့်
လက်ဆုံဆင်နွှဲ၊ ထမင်းပွဲကို
ရင်ထဲစွဲမက်၊ ဂုဏ်မဖက်လည်း
မြိန်ရှက်စာပင်၊ လွမ်းရိပ်ထင်သည်
တွေးမြင်ပီတိ ရင်ဝယ်လှိုင်း ... ။

Title: မိသားစု မြန်မာ့ဓလေ့
By: ဇာနည်
အဘိုးအဘွား၊ သမီးသားနှင့်
မြေးများဖွဲ့နှောင်၊ သည်အိမ်ထောင် ... ။
ဘဝနေချို၊ ဘိုးဘွားအိုတို့
အလိုပြည့်ဝ၊ ငြိမ်းချမ်းလှအောင်
ယုယပြုစု၊ လေးဂရုဖြင့်
ရှေးရှုစွမ်းဆောင်၊ သည်အိမ်ထောင် ... ။
မိဘနှစ်ပါး၊ သမီးသားတို့
ဝတ်စားဆင်ယင်၊ နှုတ်ချိုယဉ်ဖို့
ယဉ်ကျေးလှပ၊ ဆိုဆုံးမလျက်
ညွှန်ပြသွန်သင်၊ ချစ်ရေစင်ဖြင့်
ကြင်နာဖွဲ့နှောင်၊ သည်အိမ်ထောင် ... ။
မိဘစကား၊ သကာပျားသို့
သားသမီးဝတ်၊ ယွင်းမချွတ်ကြ
ကိုင်းညွတ်ကြင်နာ၊ စေတနာဖြင့်
မေတ္တာပွေ့ဖက်၊ ဖျန်းဆွတ်ပက်သည်
ရွှန်းလက်လရောင် သည်အိမ်ထောင် ... ။
ကြင်နာဖွဲ့စု၊ ယဉ်ကျေးမှုဟု
ရှေးရှုစဉ်လာ၊ တို့မြန်မာတို့
မေတ္တာဓလေ့၊ မြန်မာငွေ့ဖြင့်
မရွေ့မပြောင်း၊ နည်းလမ်းကောင်းလျက်
မဟောင်းအကြိုက်၊ တို့စရိုက် ...
ထွေးပိုက်ရစ်ခြုံ၊ သည်ရိပ်မြုံ ...
ခိုလှုံချမ်းမြေ့၊ မြန်မာ့ဓလေ့ ... ။

Title: လင်ဆိုးမယား(လေးချိုး)
By: ဇာနည်
မိုးချုပ်မှောင်၊ နွမ်းမညည်း
ဈေးရောင်းပြီး အိမ်အပြန် ... ။
အသင့်ပါ ဟင်းရွက်များနှင့်
ဆားဆီနှင့် ဆန် ... ။
ဘုစုခရု ဝမ်းဗိုက်ထန်
ပူဆာညံ အမြန်ချက် ။
ရမ္မက်ကြူး
အရက်မူး အိမ်ဦးသခင်က
မဆင်ခြင် စရိုက်ကြမ်းတွေနှင့်
ငေါက်ငမ်းစွာ အမြည်းကောင်းကိုလ
ကြောက်ခမန်းပါ အပြီးတောင်းတယ်
ကြိမ်းမောင်းရိုက်နှက် ... ။

Title: သားဆိုးမအေ (တြိချိုး)
By: ဇာနည်
မိုးတိမ်ညို တစ်ဖြိုက်ဖြိုက်
လမိုက်သည့် ညသန်းခေါင်
ပိန်းပိတ်လို့မှောင် ။
ရွာအဖျား အနောက်ချောင်
ခွေးဟောင်သံ ဆူညံဆဲ ။
ထင်ရာစိုင်း -
ဂျင်ဝိုင်းမှာ သူပါလို့
ကြက်ဝိုင်းမှာ သူညာလို့
အရက်ဝိုင်းမှာ သူဆရာမို့
အမူရာ စရိုက်ကြမ်းတွေနှင့်
သူမတူပါ အမိုက်စခန်းမှာဖြင့်
အကြိုက်လှမ်းရာ အများအထင်သေးစရာပါ့
တစ်ရှိုက်နွမ်းစရာ သားရင်သွေးပေမို့
လူကလေးရယ် အစွဲအများအပြားတွေကြောင့်
ပူမအေးဖွယ် အသည်းတယားယားရယ်နှင့်
ကဲလားကို အသာမ
ဟင်းချနိုင်ဘဲ ... ။

Title: မြို့ပျော်သား(လေချိုး)
By: ဇာနည်
တစ်နေညို တရားအလိုအေးနိုင်ဘူး
အမေအို သားကိုတွေးပါလို့
ငေးနေရောအခါခါ ... ။
ဆွေးစိတ်အဖြာဖြာ
ဆေးလိပ် တဖွာဖွာနဲ့
အတွေးရိပ် မကြာမကြာတဲ့
အညာရွာ တမာတန်းဆီက
စာမလာ အမှာတမ်းပါလို့
လွမ်းလျက် မကြည်သာ .. တဲ့ ... ။
မနောမွေ့ကြုံ
ပေါပြည့်စုံ အံ့မခန်းပါတဲ့
အမြင်ဆန်းစရာ ရှုမောဖွယ်တို့
ငွေရှာလွယ် အနေတင့်ကာဖြင့်
အခြေမြင့်ကာ မြို့ပျော်သားပေဟု
ဝင့်ကြွားလျက် ပီတိဖြာ ...
ထင်စရာမို့ အမေမှန်း ... ။
သားချစ်တဲ့အမေ ...
အားသစ်ဖွေ အမှန်သဘောကိုလ
သားဖြစ်တွေ ပြန်မပြောလိုဘူး
ဘဝအမော အခြေစုံနှင့်
အလှမနှောပါ တစ်နေကုန်ပေါ့
မြို့ရိပ်လှုံ အမေ့သားမှာ
အမှားမဆက်ဖို့
တရား အခက်အလက်နဲ့
အားမပျက်လှမ်း ... ။

Title: ရွာကငယ်ပေါင်း(အိုင်ချင်း)
By: ဇာနည်
ချစ်တဲ့သူငယ်လေ
အတူကစား၊ ကျောင်းသွားဖော်တွေ ... ။
အားသစ်နုပျို၊ သံချိုခေါင်းလောင်း
လွင့်ပျံမြူးတဲ့၊ ရွာဦးကျောင်းကို
ငယ်ပေါင်း အောက်မေ့လေမလားကွယ် ။
လွယ်အိတ်ကိုယ်စီ၊ တေးသီပျော်လျက်
ပြေးလွှားရင်း၊ လက်ချင်းယှက်လို့
ကျောင်းတက်ခဲ့တာ၊ ကုက္ကိုင်ပင်လွှမ်း
တမာတန်းနဲ့၊ ရွာလမ်းမှာ
ယာမြေပတ်ဝိုင်း၊ ညိုမှိုင်းစိမ်းမြ
နုဝေစွာ၊ ရှုလေရာ လှပါပေါ့
မိုးကဖြိုးဝေ၊ စိန်ပန်းပွင့်ခဲ
နီရဲရဲတို့၊ ဖွဲဖွဲကြွေတော့
မိုးရေထဲ လျှောက်လို့ပျော်ကြတယ် ... ။
ယခုခါလေ
တို့ရွာကျောင်းက၊ ငယ်ပေါင်းတွေမှာ
အောင်ပန်းဝေခဲ့၊ ဘွဲ့တွေနဲ့
စေတနာမွန်နဲ့၊ တာဝန်နဲ့
စွမ်းပကားနဲ့၊ လုပ်အားနဲ့ ။
အလိုလေ့အိုင်
သီးနှံဝေဖြိုး၊ ပြည့်လျှံတိုးဖို့
တို့ကြိုးစားခဲ့၊ လုပ်အားဂုဏ်ဆောင်
အတွေးနှောင် အတိတ်ဟောင်းမှာလ
တို့ရပ်မှာ တို့ရွာကျောင်းရယ်နှင့်
ငယ်ပေါင်းဖော်လေး ... ။

Title: ပြောလိုက်ပါ့ အိုမုတ်သုံ(လေးချိုး)
By: ဇာနည်
နဘံမှာ ရုပ်စုံပျိုးပါလို့
ဝသန်ခါ လှုပ်ခြုံဖြိုးပြီလ
မုတ်သုံမိုး အိုအဆွေ ... ။
ချစ်ခင်ဖွယ်
မြစ်ပင်လယ် ဘယ်လိုဆီးပေမယ့်
တောင်ကြီးတွေ အထွေထွေနှင့်
မြိုင်ရပ်တွေ ကျော်ကာဖြတ်
လွှမ်းပတ်မှုန်ဝေ ... ။
ခါဝသန်
အညာဌာန် ယာမြေတောမှာတော့
သာမောဖွယ် စိုစိုလွင်နှင့်
သီးနှံပင် ဖွင့်သန်ဖြိုးပြီပါ့
ယာခရိုး ယာချိုးတကူကူဖြင့်
တောပန်းဖြူ ကြူကြူမွှေးပြီထင့်
ယာတေးသံ မြိုင်မြိုင်ချိုလို့
အဘအို ပြုံးရွှင်လန်းမှာပေါ့
ယာလုပ်ငန်း အားသစ်ချွေ
သူ့မိတ်ဆွေက မုတ်သုံမိုး ... ။
အလှသာ
အဘယာ အညာကျေးကိုတော့
ဘဝတာ တဖြာအရေးရယ်ကြောင့်
ခဏကွာ အလာဝေးပေမယ့်
အခါခါတွေးကာ နွမ်းဖိုမချိပါဘူး
လွမ်းပိုမိသူ အမှာပါးလိုက်ပါရဲ့
အို ... မုတ်သုံရယ်
သားမျက်ရည်ဖြိုး ... ။

Title: ယာချစ်သူ
By: ဇာနည်
မနားအသွင်၊ တစ်အားဆင်၍
ရှားပင်ပုပြတ်၊ ယာတောစပ်၌
လှည့်ပတ်ငုတ်ထင်း၊ ခုတ်ပယ်ရှင်းသည်
ရင်တွင်းချမ်းမြ အဘအို ... ။
တောတန်းမို့မို့၊ စိမ်းညို့ညို့၌
ချိုးတို့ကူညံ၊ ခါတွန်သံနှင့်
ယာဟန်ဓလေ့၊ ခါမှန်တွေ့သည်
ကြည်မွေ့ရွင်ပျ အဘအို ... ။
ပန်းဖြေချွေးသိပ်၊ ထန်းပင်ရိပ်၌
ဆေးလိပ်တစ်တို၊ ကရားအိုနှင့်
ယာကိုမျှော်ကြည့်၊ ရင်ဝယ်ငြိသည်
ပီတိပြုံးမြ အဘအို ... ။
ယာမြေအပေါ်၊ အဘပျော်၏ ... ။
ယာမြေအနှစ်၊ အဘချစ်၏ ... ။
ယာမြေအစွဲ၊ အဘမြဲ၏ ... ။
ယာနှင့်အဘ၊ အဘနှင့်ယာ
သစ္စာခိုင်မြဲ၊ ရွှေလက်တွဲ၍
ထူးကဲအလှ၊ ဤလောကကို
အေးမြအရောင်၊ ခြယ်သတည်း ... ။

Title: ခွင့်လွှတ်တယ်သား(လေးချိုး)
By: ဇာနည်
ညည်အချိန် မှန်းကာဆပါလို့
မတည်ငြိမ် တမ်းကာတမိတယ်
လွမ်းပါသမျှ သားကိုမျှော် ... ။
အနေမဝေးပါဘူး
အခြေပေးလျှင် မကြာမကြာပေါ့
အခါခါ အမှာစကားတွေနှင့်
သားလာခဲ့နော် ... ။
ဇနီးမယား ရယ်နှင့်
သမီးသားမှာ လောကအရေးတွေကြောင့်
အစီးအပွားရှာ သောကမအေးနိုင်ဘူး
မောသမျှချွေး ခေါင်းမဖော်
နွမ်းရော်လို့ နေပြီလား ... ။
တွေးကာကြည့်ပြန်တော့
မွေးဇာတိ အညာမြေ၌
စာမခွေ အမှာစကားရယ်နှင့်
တစ်ခါတလေတောင် မလာအားပါဟု
ညှာမသနားကာ အဖေ့ထံသို့
တစ်နေ့ပြန် ဘယ်လိုမှမရောက်ခဲ့ပါဘူး
နောက်အလှည့် တစ်ကျော့ပြန်ပေါ့
မပေါ့တန် ကံကြမ္မာ ဝဋ်ကယ်နှင့်
မလျှော့အမှန် သံသရာညွတ်မှာ
ခွင့်လွှတ်တယ်သား ... ။

Title: လွမ်းရိပ်အသိ(လေးချိုး)
By: ဇာနည်
ညည်းတွားကာ မှန်းကာကိုးပါလို့
စီးပွားရှာ ချမ်းသာနိုးရယ်နှင့်
လှမ်းကာတိုး သူ့ရပ်မြေ ။
အဓိက မဖြေသာ
မိဘဆွေဉာ အစဉ်ဝေးပါလို့
မပြည့်ဝ စေတနာ အကြင်နာဝေးပါဘိ
မချည့်လှတဲ့နွေပမာ ခင်စရာကလည်း ဝေးလေတော့
မွှေးပန်းမဝေ ... ။
အကွေ့အဝိုက်တွေနှင့်
အတွေ့အကြိုက် တစ်မူဟန်ပေါ့
ဓလေ့စရိုက် မတူပြန်တော့
အပူလျှံ အနေခက်ပါလို့
အခြေပျက် နွမ်းမပြေ
လွမ်းသလေ ကိုယ့်ဇာတိ ... ။
စိတ်သဏ္ဌာန်ထင်ရာ
သိပ္ပံပညာ လှုပ်ခါခြုံ၍
ရုပ်အာရုံ ဘဝမြင့်သော်လည်း
အလှကဖြင့် မယှဉ်သာဘူး
ရင်အနာ ဖြေကာလျှော့တယ်
ကွယ် ... ခုတော့မှသိ ... ။

Title: ရမ္မက်ကျွန်
By: ဇာနည်
အလုပ်က အဆင်ပြေ
ပျော်သလေ တစ်မူထူး၊
အိမ်လုံးဆူ အရှက်နဲ(နည်း)
ဆဲဆိုလို့ မူး ။
အလုပ်က ဆင်မပြေ
စိတ်ထွေထွေ သူညစ်ညူး၊
ဒေါသရှိန် အိမ်လုံးပွက်
ရိုက်နှက်လို့မူး ။
အလုပ်က အခြေအနေ
ပြေမပြေ အဆင့်ကူး၊
အမူအရာ သူငါတွေ့
အသူရာ ဗျူငှာမွေ့
နေ့ရက်ဆက်မူး ။
ရောဂါဖိ အမြစ်တွယ်
အိပ်ရာဝယ် သေသောက်ကြူး၊
သေရွာကို ခရီးဆက်
အသက်ထွက်မူး ။

Title: ခရီးအကန့်(လေးချိုး)
By: ဇာနည်
ဝဋ်အနှောင် ...
လွတ်အောင်ရုန်းမဟဲ့လို့
ဇွတ်ရှောင်ပုန်းလျက် တောရိပ်ခို ။
ထိုခရီး ...
တစ်ကိုယ်တည်း ဉာဏ်ဖွေကူလို့
သံဝေယူကာ မြင်အတွေး
အေးမြသကို ။
တစ်နေအစောင်းမှာဖြင့်
ငြိမ့်ညောင်းစွာ ငှက်သံလွင်လျက်
ရွက်ဝါကြင် လေအဖြန်းမတော့
နယ်ရှစ်ခွင် ဘယ်ကိုမှန်းသော်လည်း
လွမ်းစိတ်က ဘာလိုလို ....
မျက်ရည်စိုလို့ အဖြေတွက် ။
အကျင့်မသန် ...
ပုထုဇန် ဉာဏ်မထက်ပါဘူး
ဟန်မျက်နှာ အမှန်ပြောရလျှင်
သံယောဇဉ် တစ်မျှင်ကြိုးရယ်ကြောင့်
ရှေ့တိုးဖို့ခက် ။

Title: လျှာနှင့် သွား
By: ဇာနည်
အနေနီးကပ်
ဆက်စပ်လှုပ်ရှား၊ လျှာနှင့် သွား
မာကြောခက်ထန်၊ ခိုင်ခံ့မာန်နှင့်
သွားဟန်ဂုဏ်ဒြပ်၊ စဉ်မပြတ်
ကိုက်ဖြတ်ဝါးချေ မာနတွေ ... ။
ပျော့ပျောင်းညင်သာ၊ နူးညံ့စွာဖြင့်
လျှာ၏သဘော၊ ညက်ညက်ညောပင်
လိုက်လျောညီထွေ အဆင်ပြေ ... ။
ကာလကြာရှည်
အခြေမနဲ့၊ မပဲ့မကျိုး
ပိုးစားမရှိ တည်တံ့၏ ... ။
လျှာ၏ သဘော ဂုဏ်သတ္တိ ... ။

Title: လောကဝန်းကျင်
By: ဇာနည်
ငါနှင့်တူယဉ်၊ ငါ့ဝန်းကျင်
ပူပင်သောက၊ ဗျာပါဒနှင့်
ရှတကြမ်းတမ်း၊ မငြိမ်းချမ်းသော်
ငြိမ်းချမ်းသုခ ငါမရ ... ။
ငါနှင့်တူယှဉ်၊ ငါ့ဝန်းကျင်
ကြည်လင်အေးမြ၊ မွှေးထုံလှ၍
ပြည့်ဝကြင်နာ၊ ပီတိဖြာသော်
ငါလျှင်သုခ ငြိမ်းချမ်းစွ ... ။
လောကတစ်ခွင်၊ ပတ်ဝန်းကျင်ကို
အမြင်မသန့်၊ ဖီလာကန့်၍
ပံ့ပိုးမှုကင်း၊ နှိမ်ချခြင်းဖြင့်
ထန်ပြင်းအတ္တ၊ မာန်မာန
ဘဝဘယ်သို့လှပေလိမ့် ... ။

Title: နေညိုချိန်
By: ဇာနည်
တစ်လှမ်းတစ်လှမ်းရယ်နှင့်
တနွမ်းနွမ်း ပန်းလှပြီ ... ။
မတားပိုင်
မနားနိုင် ခြေကုန်သုတ်
မိုးချုပ်တော့မည် ... ။
မျှော်လေဝေး ခရီးရှည်
ခရီးသည် ဘယ်စခန်း ။
ကြာမြဲပေ
ငါစွဲတွေ တစ်ပုံတစ်ပင်နှင့်
ရှာဆဲလေ ကတုန်ကယင်ပေါ့
တခုံမင်မင် သမုဒယ အစွမ်းတွေကြောင့်
မနုမရွ တုမမျှကြမ်းပါတဲ့
လူ့ဘဝလမ်း ... ။

Title: အနိုင်အရှုံး
By: ဇာနည်
မြိုင်ဝနာ ကျောချမ်းစရာပါ့
တောတန်းက ထိုရိပ်ငြိမ်၊
အားအပြည့်ဆင်
နွားမိခင် မေတ္တာဓာတ်တွေနှင့်
ရစ်ပတ်ကာ သူ့ရင်သွေးကို
နို့ချိုကျွေး နေသည့်ချိန် ... ။
လူသားရဲ့ ဒေါသရှိန်
လှံနှင့်ချိန် ရက်စက်စိတ် ... ။
မြေတုန်အောင် လေဟုန်ခွင်းပါလို့
ထန်ပြင်းစွာ ဇီဝိန်ခြွေလည်း
မေတ္တာရေ အဖွံ့အထွားကို
ပြစ်ဘယာတွေ မဝံ့စားတယ်
အမှန်အား
စံထား
ကံတရား အဖြေရိပ်မှာ
လှံသွားခွေလိပ် ... ။

Title: ဖြူအမှောင်(ရုပ်သေးချင်း)
By: ဇာနည်
အမှောင်ထဲ
နှောင်စွဲတွယ်ငင်
ဆင်ခြင်မတွေး ... အဝေး ... ။
စိတ်တစ္ဆေကို၊ မိတ်ဆွေထင်လို့
ခင်ရှာသလော၊ မင်သလော ... ။
ညစ်အဖြူကို၊ ချစ်သူမြင်လို့
ခင်ရှာသလော၊ မင်သလော ... ။
စိုးရွံ့ကြောက်ဖွယ်
ချော့မြူဆွယ်တယ် ... ။
ဘယ် - ဘယ်ကို - ဘယ်ကိုရယ်ဖျက်
လူမျိုးဖျက်လို့ ... ။
ဘယ် - ဘယ်ကို - ဘယ်ကိုရယ်လှမ်း
သွေးသားခြောက်ခန်း
သေတွင်းလှမ်းလို့ ... ။
ဘယ် - ဘယ်ကို - ဘယ်ကိုရယ်ခြောက်
မျိုးနွယ်ခြောက်လို့ ... ။
ကြုံးဝါးဟောက်စဉ်
ထိတ်ကြောက်ဖွယ်မြင်
အမောင်လျှင် - ရှောင်ကြဉ်သင့်ပါပြီကလား
မူးယစ်ဖြူရယ်လေ
တကယ့်ရန်မှား ... ။ ။

Title: အပြန်ခရီး
By: ဇာနည်
ဇာတိရပ်ဌာန်၊ အညာဆန်လျက်
အမြန်ရထား၊ ဆိုဖာများနှင့်
အပ်ပါးကလပ်က စီးခဲ့သည် ... ။
တစ်တွဲလုံးကြည့်၊ ဟန်အပြည့်နှင့်
တုဏှိဘာဝေ၊ ဂုဏ်သရေတို့
ဣန္ဒြေရင့်ကျက်၊ မစပ်ယှက်ကြ
ဆက်ဆံမှုကင်း၊ အချင်းချင်းလေ
ပျင်းစရာကြုံ၊ သူတို့ပုံသို့
ကိုယ့်ခုံပေါ်ငိုက်၊ ငါပင်လိုက်ခဲ့
မောဟိုက်နွမ်းရိ နေမချည့် ... ။
အပြန်ခရီး၊ အမြန်စီးခဲ့
အသီးသီးနွှဲ၊ ရိုးရိုးတွဲလေ ... ။
ခရီးသွားချင်း၊ မိတ်ဖွဲ့ရင်းဖြင့်
ရိုင်းပင်းကူညီ၊ ချိုကြည်နွေးထွေး
ကျွေးမွေးတုံ့ပြန်၊ ဆက်ဆံရင်းနှီး
ခရီးအဖော် တစ်နည်းပျော်မိ ... ။
အညမည
လောကဝန်းကျင်၊ ရှုဆင်ခြင်မိ
အသွင်ခြားနား၊ ထင်အရှားပေါ့
လူသားဆန်ဆန်၊ မူအားမှန်စွာ
အပြန်ခရီး၊ ဟန်မကြီးဘဲ
ဆီးတားမရှိ ရင်ပီတိ ... ။
သည်းကြားအသိ အစဉ်ငြိ ... ။

Title: ချစ်အစွဲ(လေးချိုး)
By: ဇာနည်
အဝေးနယ် ဟန်အလွှာမွှေးသည်ထင့်
အတွေးလွယ် ကြံကာမနှေး
ပျံကာပြေးပါတဲ့ ငှက်ကလေးရယ် ။
အပြစ်မပြောပါ
စစ်ကြောကာ ကြာရှည်မနောကိုလ
အနှစ်သဘောဖြာ ဌာနေသဘော
လောကပြန့်ကျယ် ... ။
သမ္ပဇဉ်
ဟန်အသွင် အလှည့်အပြောင်းကိုဖြင့်
ဉာဏ်အမြင် မရွဲ့မစောင်းပါနှင့်
ကြောင်းကျိုးဆက် သံသရာနယ်
ကံကြမ္မာနွယ်လို့ ဆိုမလား ။
ဘယ်အခြေ
ဘယ်မြေမှာ ဘယ်လိုရောက်သော်လည်း
မျှော်ထောက်ခါ သာသည့်မြေ၌
မော်လောက်စရာ ဉာတိတွေနှင့်
ဇာတိမြေ ချစ်အစွဲကို
ခိုင်မြဲစေသား ... ။ ။

Title: ချိုးငှက်သို့
By: ဇာနည်
လောဘလွှမ်း၍ ...
လမ်းလည်းမကြည့်၊ ကမ်းမသိတော့
စွမ်းသည့်အားအင်၊ တပ်မက်ဉာဉ်ဖြင့်
လိုချင်မှုစွဲ၊ မရောင့်ရဲနိုင် ... ။
ဒေါသကြမ်း၍ ...
ပန်းလည်းမမွှေး၊ စမ်းမအေးတော့
လွှမ်းရေးမာန်ဝင်၊ မိုက်ရိုင်းဉာဉ်ဖြင့်
ငြိုငြင်မှုကဲ၊ ရှောင်မလွဲနိုင် ... ။
မောဟကန်း၍
နေ့မှန်းမသိ၊ ညမရှိတော့
မှားသည့်အသွင်၊ အမှန်ထင်လျက်
ပီပြင်မှုလွဲ၊ မဝေခွဲနိုင် ... ။
လောဘ၊ ဒေါသ ...
မောဟညစ်နွမ်း၊ မာနလွှမ်းသော်
စခန်းမွေ့သိမ်၊ လောကအိမ်၌
မငြိမ်မသက်၊ အလှပျက်၍
ပင့်သက်လှိုက်ဖို၊ တေးမချိုတော့
နုပျိုသစ်ဆန်း၊ မငြိမ်းချမ်းလျှင်
ထိန်းစွမ်းနိုင်မှုရှိလေမှ ... ။

Title: နွေလုပ်အားနှင့် နွေစပါး(ဗုံထောက်သံ)
By: ဇာနည်
ပြည်မြန်မာ တွယ်တာလွှမ်းပါလို့
လယ်ယာစခန်း မျိုးအမွေ၊
ထည်ဝါအစွမ်း ဖြိုးဝေသည်
တိုးဖွေကာခွန်အား
ပေါင်းစည်းလို့ အလှဖန်သည်
(အလိုဗျာ - ) ဘဝမာန် ဆန်းတင့်ဝင့်ကြွား ။
သည်ဌာနေ သာကြည်မျှပါလို့
ရာသီအလှစုံလင်၊
တာရှည်ဘဝ ဂုဏ်အင်ကို
ကုန်အစဉ်ထင်ရှား
အင်းအိုင်ချောင်း ရေအဟုန်ကို
(အို အလို - ) မြေအကုန် စိုက်စို့မနား ။
တို့ရပ်မြေ ဆွေအများရယ်တို့
ရေမရှား အရဆွယ်၊
နွေစပါး အလှကြွယ်သည်
ဘဝနယ်ဖွံ့ဖြိုး
ဝင်ငွေတိုး အခြေခိုင်တယ်
(အလိုကွယ်-) တစ်နွေပိုင် လွှမ်းပီတိဖုံး ။
နွေရာသီ စိမ်းမြမြ
လိမ်းသလို့ ဂုဏ်ထင်
ယိမ်းသမသို့ ပုံအသွင်
ကြုံဆုံလျှင် ရှုမော ... ။
ရိက္ခာတိုး နန်းမြင့်ဘုံမှာ
(အလိုဗျာ -) လျှမ်းတင့်စုံ ဖြိုးမောက်ဝပြော ။

Title: မိုက်မလင်းပေဘူး(လေးချိုး)
By: ဇာနည်
ချိုကြည်သာ အနုအလှတွေနဲ့
သမုဒယဆိုတဲ့ သံယောဇဉ် ။
လအရောင်
မြတောင်မှတ်အောင်
လှည့်ပတ်ဉာဏ်ဆင် ။
အမှန်တရားကိုလ
ဉာဏ်အသွား မထင်မြင်
မဆင်ခြင်လို့ အမှောင်ဖုံး၊
တဒင်္ဂအပျော်
ရွှင်ပျကာ တမော်မော်နဲ့
အဖော်တမင်မင် အမောဇာတ်မှာလ
အမျှော်တငင်ငင် အတောမသတ်နိုင်ဘူး
အမျောမရပ်ပါ ဓလေ့ဘုံမို့
သည်ရိပ်မြုံ မိုးအချုပ်မှာဖြင့်
ကွယ် ... ကြိုးရှုပ်နေတုန်း ။ ။

Title: နှိုင်းတုမမြင်
By: ဇာနည်
ကြီးမြတ်သည့် ဂုဏ်ကိုဆောင်
မြင်းမိုရ်တောင် ပမာပြ ... ။
နက်ရှိုင်းသည့် ဂုဏ်အရာ
သမုဒ္ဒရာ ပမာပြ ... ။
အေးမြသည့် ဂုဏ်ကိုဖွေ
သီတာရေ ပမာပြ ... ။
မွှေးလှသည့် ဂုဏ်အလွှာ
ပန်းစုံစွာ ပမာပြ ... ။
နှိုင်းချင်ရာနှိုင်း
တိုင်းချင်ရာတိုင်း
တုနှိုင်းမဲ့ အလှစုံ
မိဘဂုဏ် မေတ္တာအောက်
လွင့်ပျောက်ကြေမွ ... ။

Title: အလှစွမ်းရည်
By: ဇာနည်
နေ ....
အခြေမယိုင်၊ အနေခိုင်လျက်
ကိုယ်ပိုင်အလင်း၊ ဆန်းခြင်းဆုတ်ခြင်း
အလျှင်းမရှိ၊ လုံးဝန်းပြည့်လျက်
စွမ်းဘိရောင်ခြည် ခိုင်မြဲတည် ။
လ ....
ဘဝမခိုင်၊ အလှပြိုင်လည်း
မပိုင်အလင်း၊ မပြည့်တင်းဘဲ
ဆန်းခြင်းဆုတ်ခြင်း၊ ခြမ်းစိတ်ခြင်းဖြင့်
ညအခင်းတိုင်းပင်၊ မပီပြင်သည်
သခင်ဆင့်မှ တင့်တော့၏ ... ။

Title: အလင်း(တျာချင်း)
By: ဇာနည်
သေချာစေ့ငု၊ ရှေးရှုကမ္ဘာတစ်ခွင်
နိုင်ငံလူမျိုး၊ ကောင်းကျိုးဂုဏ်မြှင့်တင်
စာပေစွမ်းအင်၊ ပေါ်ထင်ဖြန့် 'လွှမ်း'
ကောင်းသည်ဆိုးသည်၊ ကြောင်းကျိုးမှီ
ပြန်လည်ပြောဆို 'စွမ်း' သည်နှင့်လေး ။
စာပေညစ်နွမ်း၊ လျှောက်လှမ်းရီးနှင်
အဆင့်နိမ့်ကျ၊ ဘဝမပီပြင်
အလှမမြင်၊ အစဉ်ကွာ 'ခြား'
ပျက်သုဉ်းပေစာ၊ လူမျိုးချာ
နစ်နာဆုံးရှုံး 'များ' သည်နှင့်လေး ။
တိုးတက်မြင့်မား၊ ဝင့်ကြွားနိုင်ငံ
အဆင့်ဂုဏ်မြတ်၊ သတ်မှတ်အခြေခံ
ယဉ်ကျေးမှုဟန်၊ နည်းမှန်ကျင့် 'သုံး'
စိန်ကျောက်စာပေ၊ ထိန်တောက်ဝေ
ကြာလေတင့်သည့် 'ထုံး' ရယ်နှင့်လေး ။
ဘဝမရှုံး၊ ခြယ်မှုန်း ဤလူ့ဘောင်
ရှေ့ဆောင်လမ်းပြ၊ ထွန်းပသူ့အရောင်
အမိုက်အမှောင်၊ စွမ်းဆောင်ထိန် 'လင်း'
ဖွံ့ဖြိုးသိဉာဏ်၊ ဂုဏ်တင့်ဟန်
ဖိုးတန်အလှ 'ခင်း' သည်နှင့်လေး ။
စာပေရှင်းသန့် ထက်မြက်စွမ်းအင် ဖွင့်မှသည် ... ။
ဖြာဝေသင်းပျံ့ ဆက်လက်လမ်းထွင် တင့်ကြမည် ... ။

Title: တရားရင်ဆိုင် ဝါဒပြိုင်သော်
By: ဇာနည်
ဝေသာလီပြည်၊ လိစ္ဆဝီတို့
မင်းညီမင်းသား၊ အတတ်ပွားဖို့
သင်ကြားပြသ၊ သစ္စက တဲ့
ပို့ချပညာ မင်းဆရာပေါ့ ... ။
ပြိုင်လိုပြိုင်ကြ
ဝါဒလမ်းစဉ်၊ ငါနှင့်ယှဉ်လျှင်
ယှဉ်သူတုန်လှုပ်၊ ချွေးပင်သုတ်ရ
သစ်ငုတ်တုံးတိုင်၊ လှုပ်ယိမ်းယိုင်၏
အနိုင်ကြုံးဝါး၊ ဂုဏ်ဝင့်ကြွားလျက်
ပြောကြားအစဉ် မာန်ဟိတ်ဆင် ... ။
သစ္စက၊ က ...
လာကြစုံညီ၊ လိစ္ဆဝီတို့
ငါသည်လောက၊ ဂေါတမနှင့်
ဝါဒယှဉ်ပြိုင်၊ ရဲဝင့်ဆိုင်မည်
ဆွဲကိုင်တွန်းထုတ်၊ သိုးငယ်ကုပ်ကို
လှုပ်ရမ်းကစား၊ ပမာလားသို့
အနားစွန်းဆွဲ၊ ဖျာကြမ်းကျဲကို
ရေထဲပစ်ချ ဆွဲငင်ပြသို့ ... ။
ဂေါတမ၏ ...
ဝါဒလမ်းစဉ်၊ အပြစ်တင်၍
ဆွဲငင်ကိုင်ရမ်း၊ အနိုင်လွှမ်းအံ့
ငါစွမ်းသိရှိ၊ လိုက်ခဲ့ဘိလော့ တဲ့ ... ။
တပည့်ငါးရာ
နောက်ပါပြည့်ဝ၊ သစ္စက က
ဗုဒ္ဓထံပါး၊ အရောက်သွား၍
တရားရင်ဆိုင် ဝါဒပြိုင်သော် ... ။
'ဗုဒ္ဓလမ်းမှန်၊ အနိစ္စံ
ရုပ်နာမ်ဟူက၊ အနတ္တ'
အတ္တဝါဒ သစ္စက ... ။
ဗုဒ္ဓအရှင်၊ လက်တွေ့ယှဉ်၍
ပီပြင်စွာတွေး၊ အဖြေမေးလည်း
ဖြေရေးမလွယ်၊ မျက်နှာငယ်နှင့်
ဖုံးကွယ်မရ၊ အရှက်ရ၍
ချွေးစဖြိုင်ဖြိုင်၊ တုမနိုင်ပြီ
ယှဉ်ပြိုင်မရ၊ အရှုံးရ ...
ငေးငိုင်မှိုင်ချ၊ သစ္စက ...
ရုပ်နာမ်နှစ်ဝ၊ အနိစ္စ ...
သတ္တလောက၊ အနတ္တ ... ။ ။

Title: မိဂဒါ
By: ဇာနည်
နေခြည်ဖျော့တော့၊ ဆည်းဆာကြော့ဝယ်
ပြေးဆော့လေပြည်၊ လရောင်ကြည်နှင့်
ဝေစည်တင့်ဖြာ မိဂဒါ ... ။
ရစ်ခွေပတ်သန်း၊ အေးမြစမ်းနှင့်
ပန်းပေါင်းဝေစီ၊ ပွင့်စုံညီသည်
ထုံကြည်သင်းဖြာ မိဂဒါ ... ။
သမင်၊ ဒရယ်၊ ယုန် သားမျိုးစုံတို့
ခိုလှုံကြည်အေး၊ ဘေးမဲ့ပေးသည်
နွေးထွေးဖွယ်ရာ မိဂဒါ ... ။
ကြည်နူးဖွယ်ရာ၊ မိဂဒါ၌
လက်ယာလက်ဝဲ၊ အစွန်းကဲသည့်
အစွဲပယ်ခွာ၊ ဖွေရှာသိရှိ
မဇ္စျိမ မဋိပဒါ၊ ဒေသနာကို
သစ္စာဟောကျူး၊ တရားဦးဟု
ငါးဦးဝဂ္ဂီ၊ ကျင့်မြတ်တည်အောင်
ရွှင်ကြည်မိန့်ဟ မြတ်ဗုဒ္ဓ ... ။
အဟောဝတ
လောကသုံးဘုံ၊ ဒုက္ခမြုံမှ
လွှမ်းခြုံရုန်းထွက်၊ တရားစက်ကို
ဖြန့်ကြက်ပက်ဖျန်း၊ မေတ္တာလွှမ်းသည်
ငြိမ်းချမ်းလှပ မိဂဒါ ... ။ ။

Title: အေးရိပ်မြုံ(တေးထပ်)
By: ဇာနည်
သံသရာ သည်ဓလေ့မှာလ
မတည်ရွေ့ ခရီးရှည်
ကြည်မွေ့ခဲ့ ခရီးသည်မှာ
မနီးပြီကွာလှမ်း ။
တစ်ခဏ တွေ့ခိုက်ကြုံ
မွေ့စရိုက်စုံ ဟုတ်လိမ့်ရော်ရမ်း ။
တစ်မိုးချုပ် တစ်နေဝင်
တစ်နွေကြဉ် တစ်မိုးဆန်း
ငွေသဇင် တညှိုးနွမ်း
အကျိုးလမ်းမျှော်ရည်၊
အကြင်နာ ချစ်စရာသက်ပါလို့
မေတ္တာလက် မြဲကြကိုယ်စီ၊
သစ္စာဖက် ကတိစကားတည်လျှင်
အသိတရားညီမှုများနှင့်
လူသားတို့ရိပ်မြုံ
အေးချမ်းသည့်ဘုံ၊
လေအနှံ့ ပန်းမွှေးထုံလျှင်
လမ်းလေးဆုံ နားချင်ဘူးပါ့လေး ။ ။

Title: ပြန်ပါမိုး
By: ဇာနည်
မုတ်သုံလိမ်းကျံ၊ ပိတောက်ပန်၍
ချိန်မှန်ဧည့်သည်၊ ချိုမြကြည်လျက်
မိုးစည်တော်ရွမ်း၊ ပြည်အဝန်းကို
ငြိမ်းချမ်းစေဖွယ်၊ မိုးပန်းနွယ်ဖြင့်
ဝင့်ကြွယ်လှပ၊ ဝတ်ရုံမ၍
ခွန်းသ၊ ဖွင့်နိုး နှမမိုး ... ။
တောင်ခိုးတောင်ငွေ့၊ တဝေ့ဝေ့နှင့်
လွှမ်း၍ထုံကာ၊ ခြုံပဝါကို
တစ်လွှာစီဖြန့်၊ စေတနာသန့်လျက်
မြေပြန့်တောင်ပေါ် မာန်ဝင့်ပျော်ခဲ့ ... ။
လျှပ်ပန်းလျှပ်ခက်၊ ကနုတ်လက်နှင့်
မိုးစက်ပုလဲ၊ မြမျက်ရွဲကို
ဖွဲဖွဲညင်းညင်း၊ ရနံ့သင်းလျက်
လယ်ကွင်းယာမြေ၊ လက်ဆောင်ဝေခဲ့ ... ။
ဝင့်ဝင့်နေခြည်၊ ပွင့်ရွှေရည်နှင့်
ဝေစီတေးဟစ်၊ ကကြိုးသစ်ကို
ပျိုမျစ်မျက်နှာ၊ ကြည်နူးသာလျက်
မြေလွှာစိမ်းစိမ်း မြရည်လိမ်းခဲ့ ... ။
မိုးနှမ ... ငဲ့
အလှဖွဲ့ကူ၊ စွမ်းခဲ့သူမို့
တောင်သူဦးကြီး၊ ရှုမငြီးကြ
ရွှေသီးဝေဆာ၊ တို့ပြည်ရွာမှ
ကြည်သာချမ်းငြိမ်း၊ လက်စသိမ်းလော့
ရှောင်တိမ်းထွက်ခွာ၊ နှုတ်ဆက်ပါ၏
သင်လာချိန်ရောက်၊ အကြိုထောက်က
ဝမ်းမြောက်ကြည်သာ လာပါမိုး ... ။

Title: ပန်းတို့သခင်(လေးချိုး)
By: ဇာနည်
မျက်နှာဆုံ မြင်အတွေ့မှာဖြင့်
ခက်စရာကြုံ တမင်ကွေ့ပါလို့
ဘဝင်မွေ့တပည့်ရယ် ... ။
မပျော့မမြှောက် အခါခါ
အချော့အခြောက် အဖြာဖြာနှင့်
မလျော့အငေါက် မကြာကြာပေါ့
လိမ္မာစွာ ပညာလှအောင်
ဆုံးမခဲ့တယ် ... ။
ဟန်မဆောင် ...
မာန်မထောင် ဖြူသန့်ရှင်းပါလို့
အပြစ်ကင်း ကျောင်းသားရွယ်
ချစ်စဖွယ် မာန်ခွန်အား ... ။
ခုအခါ ...
ပညာအရာ အထက်တန်းမြင့်ပါလို့
အာဏာပါဝါ ထက်စွမ်းတဲ့ အဆင့်တွေနှင့်
အလွှာလွှာမှာ မျက်နှာပန်းပွင့်ပြန်တော့
ဂုဏ်တင့်သူ မတွယ်တာလည်း
ငယ်ဆရာ အငြိုးမဖက်
ဘယ်အရာမှာလည်း အကျိုးမတွက်
မထည်ဝါ တစ်မျိုးခက်ပါလို့
(တပည့်ရေ ... ဆရာလို့ခေါ်ရမှာ)
စိုးရှက်လေသလား ။ ။

Title: မြတ်ဆရာ(ဘောလယ်)
By: ဇာနည်
မျှော်ရှုဂုဏ်ရောင်
ပုံဆောင်ကာ တိုင်းပေမယ့်
စုံအောင်ပင် နှိုင်းနိုင်ဘူး
နက်ရှိုင်းဖြာ
သဘောလှ လောကဝေဆာ
စေတနာ မိုးရယ်လေး
ဖြိုးစွေလို့ရွာ ။
ချိုကြည်ထွေးပါတဲ့ မြတ်ဆရာ
မှတ်စရာသင်ပုံက ဘဝင်မှာစွဲ
ကြင်နာအမြဲသာပ ဆုံးမယှဉ်
လေးဂရု တွေးရှုဖွေမြင်
မကြွေစေချင် စခန်းမှာလေး
လန်းဝေဖို့သင် ။
ကြိုင်စွာသင်းစေဖို့ သူ့ဥယျာဉ်
အထူးပြင်ဆင်ကာဖြင့် မလင့်ထုံး
အပွင့်ဆုံးကိုတဲ့ မျှော်ကိုးရည်
အေးမြဖေးမ တည်ကြည်
အစီအရီ ထူးတယ်လေး
ဦးတင်သချီ ။
ဟိုငယ်စဉ်တုန်းဆီသို့ လွမ်းဝေသီ
လှမ်းရွေ့ပြီပေါ့ အရွယ်ညောင်း
ဘယ် ဘယ်လိုပြောင်းပေမယ့် ဟောင်းမေ့နိုင်
တမ်းတ မှန်းဆ စွေမြိုင်
ဖြေမပြေမှိုင် တွေးကာလေး
ဆွေးဗျာထုလှိုင် ။
ကြာကြာလေမေ့နိုင်ဘူး ယနေ့တိုင်
သည်းအူဆိုင်သို့ အစဉ်ဖုံး
ရွှင်ချိုနှလုံးမှာဖြင့် ပြုံးပန်းဆင်
သားတပည့်တို့ များသည့်ဂုဏ်အင်
ထုံထုံလွင် မွှေးတယ်လေး
အေးမြရိပ်ဆင် ။
(သဖြန်)
ဆပ်စရာ
မြတ်စရာ ဂုဏ်အထူးကိုလ
ကျေးဇူးတွေစွဲ ။
ဘဝအစုံစုံ
အလှတွေ အဖုံဖုံနှင့်
သည်ရိပ်မြုံ ကြုံသည့်လမ်းမှာ
လွှမ်းပီတိကဲ ။ ။

Title: မြတ်ဂုဏ်ရည်
By: ဇာနည်
အလှလင်္ကာ၊ ရတနာ၌
ကဗျာမြုတေ၊ စာနုဝေကို
ရှုလေမခန်း၊ အံကဘနန်းမို့
မျှော်မှန်းရော်ရည်၊ ဦးနှိမ်ချီသည်
'မန်လည်အကျော်ဆရာတော်သို့' ... ။
ပါရမီတော်ခန်း ...
အလျှမ်းတောက်တောက်၊ အဆန်းမောက်၍
အံ့လောက်သည့်ပျို့၊ နို့ချိုစို့သို့
နှိုင်းဖို့မလွယ်၊ စာပေနယ်၌
ဖွံ့ကြယ်သိမြင်၊ ဦးထိပ်တင်သည်
'အရှင်မဟာသီလဝံသ ဆရာတော်သို့' ... ။
ဘူရိဒတ်နှင့် ...
ဇာတ်ပေါင်းခန်းပျို့၊ ကိုးခန်းပျို့တို့
နှစ်မြို့ဖွယ်ထုံ၊ စာရဂုံဟု
ဂုဏ်အထပ်ထပ်၊ လင်္ကာမြတ်ကို
ကြည့်မှတ်အစဉ်၊ ဦးပန်ဆင်သည်
'အရှင်မဟာရဋ္ဌသာရ ဆရာတော်သို့' ... ။
အလှတောလား ...
ထင်ရှားနုရွ၊ သဘာဝကို
ပသာဒဖွဲ့၊ စာအနွဲ့၌
လိုက်ခဲ့ဟုခေါ်၊ သာယာပျော်မိ
မှန်းမျှော်ဆလျှင်၊ ဦးရှိတင်သည်
'အရှင်ဥတ္တမကျော် ဆရာတော်သို့' ... ။
မြန်မာစာပေ၊ စာအမွေတို့
ကြာလေမွှေးထုံ၊ ရနံ့စုံသည့်
ရဂုံကြိုင်သင်း၊ စာပန်းခင်းဝယ်
လေညင်းသန့်သန့်၊ အားမာန်ခံ့လျက်
တည်တံ့စည်ပင်၊ ဂုဏ်စွမ်းအင်တို့
ပီပြင်သမှု၊ ကြည်လင်နု၍
နှိုင်းတုမမြင်၊ ရှိဦးတင်သည်
ရင်၌ဖူးသော ကြာမုံဖြင့် ။ ။

Title: ပုဂံအားမာန်
By: ဇာနည်
သရပါဟု
ထည်ဝါဝင့်ကြွား၊ ဂုဏ်မြင့်မား၏
တံခါး၏ဟန်၊ ဇာတိမာန်တို့
နိုင်ငံခံ့တည်၊ စည်လုံးညီသည်
ရွှေပြည်မြန်မာ၊ ဝေစည်ဖြာဟု
စဉ်လာဓလေ့၊ ကြင်နာငွေ့ဖြင့်
ပြန်၍ ပြောဆိုနေဆဲပါ ... ။
သရပါထိပ်၊ တမာရိပ်မှ
လွမ်းစိတ်ဝေသီ၊ ပုဂံပြည်
စေတီဘုရား၊ နေခြည်လွှား၍
ခွန်အားပြည့်စုံ၊ မြန်မာ့ဂုဏ်ကို
မွှေးထုံရနံ့ပျံ့ဆဲကို ... ။
အရိမဒ္ဒနာ၊ နော်ရထာဟု
သမ္ဘာလျှမ်းတင့်၊ ဘုန်းကံမြင့်၏
အားနှင့်မာန်ချီ၊ နှလုံးရည်တို့
စွမ်းရည်ခွန်အား၊ စွမ်းပကားတို့
စွန့်စားစိတ်ဓာတ်၊ စိတ်မွန်မြတ်တို့
လွှမ်းပတ်ဖွဲ့ချီ၊ နိုင်ငံတည်သည်
ရွှေပြည်အလှ၊ ပထမနိုင်ငံတော် ... ။
အနော်ရထာ ...
မေတ္တာလွှမ်းခြုံ၊ တိုင်းရင်းစုံတို့
ရိပ်မြုံပေါင်းစု၊ အင်အားပြုလျက်
ပြည်သူ့အားဖော်၊ စစ်သည်တော်ဟု
မျှော်ခေါ်အလင်း၊ စည်းလုံးခြင်းဖြင့်
တောင့်တင်းခိုင်မာ၊ တပ်မဟာကို
ထည်ဝါတည်ထောင်၊ သတ္တိပြောင်သည့်
စွမ်းဆောင်အင်အား၊ ဝင့်ဝင့်ကြွားလျက်
စွန့်စားရဲသွေး၊ အားမာန်မွေးသည်
ပြည်ရေးလှပနိုင်ငံတော် ... ။
အနော်ရထာ ...
ဘာသာမစစ်၊ အမှောင်နစ်သည့်
ဆိုးညစ်အသွင်၊ တိုက်ထုတ်နှင်၍
ရှင်အရဟံ၊ ဘာသာမှန်ကို
ဖွံ့သန်ထွန်းကား၊ စည်ပင်ပွားအောင်
တရားကိုင်ဆုပ်၊ ကြိုးစားထုတ်ခဲ့
ဗုဒ္ဓမြတ်စွာ၊ သာသနာ၏
ရောင်ဝါထိန်လျှံ၊ ပြည်ပုဂံဝယ်
မူမှန်ထွန်းတောက်၊ ပျံ့နှံ့ရောက်ခဲ့
အံ့လောက်ဖွယ်စုံ၊ ကျေးဇူးဂုဏ် ... ။
အနော်ရထာ ...
လယ်ယာဖွံ့ထား၊ ပြည့်အင်အားဟု
စပါးရတနာ၊ ပြည့်ဝမ်းစာဟု
တာတမံဆည်၊ ရေမြောင်းသွယ်လျက်
ရည်ရွယ်ချက်မှန်၊ ကောက်သီးနှံတို့
ပြည့်လျှံဝေဖြိုး၊ ရိက္ခာတိုးအောင်
စိုက်ပျိုးရေးမူ၊ အခြေယူသည်
ပြည်သူကြိုးစား အလှဝေ ...
ညီတူတိုးပွား ဓနငွေ ...
ကြည်ဖြူရိုးသား ဘဝအခြေ ... ။
သည်တံခါးမှ ...
အင်အားဖြိုးမောက်၊ ရဲရဲတောက်သည့်
သွေးသောက်ရဲဘော်၊ စစ်သည်တော်တို့
ဝင့်မော်ကျူးဟစ်၊ ရဲသွေးချစ်သည့်
စစ်ခရာသံ၊ စစ်ချီသံတို့
ဆူညံထွက်ဝင်၊ ကြားလျက်ပင် ... ။
သည်တံခါးမှ ...
ရိုးသားပွင့်လင်း၊ မျှတခြင်းဖြင့်
ရိုင်းပင်းညီတူ၊ များပြည်သူတို့
ကြည်ဖြူလွှမ်းပြု၊ တရားနုနှင့်
ကောင်းမှုယူရန် ဘုရားထံသို့
သွားပြန်ထွက်ဝင်၊ မြင်လျက်ပင် ... ။
စည်ဗြောသံချို ...
ဘယ်လိုနှိုင်းတု၊ ဝပြောမှုနှင့်
ပြည်သူ့စွမ်းအား၊ နိုင်ငံအားကို
တံခါးမဟာ၊ သရပါက
ထည်ဝါဖြိုးသန်၊ သည်နိုင်ငံဟု
ပုဂံသရုပ်၊ အမှန်ထုတ်၍
ဂုဏ်ပုဒ်ဖွင့်ဆိုနေဆဲကို... ။

Title: မယ့်လမ်းပါတဲ့
By: ဇော်ဂျီ
ဒီချောင်းမှာ ရွှင်၊ ဗေဒါခင် ပြာလဲ့။
စံပယ်ကို ရမယ်ဖွဲ့၊ ကမ်းကပ်ချင်ခဲ့။
ဒီချောင်းမှာ ရွှင်၊ ဗေဒါခင် ပြာလဲ့။
ပျိုမယ်ကို ရမယ်ဖွဲ့၊ ကမ်းကပ်ချင်ခဲ့။
ဒီချောင်းမှာ ရွှင်၊ ဗေဒါခင် ပြာလဲ့။
စေတီငယ် ရမယ်ဖွဲ့၊ ကမ်းကပ်ချင်ခဲ့။
လင်းယဉ်နွဲ့ တချီချီ။
ကျူရိုးရှင် သူ့စကား၊ နားကျခဲ့ပြီ။
ကျွတ်ဆုမြတ် စလွယ်ချည်၊ ဗေဒါရီ ပြာလဲ့။
စုန်ချည် ဆန်ချည်နဲ့
ဒီချောင်းရေ ဗေဒါလမ်း၊ မယ့်လမ်းပါတဲ့။
ဘယ်ရွာဆိပ်ကမ်း
ချောင်းပြင်မှာ စီတန်းလို့
ဗေဒါပန်း ရေကြင်ဆွေ၊ မျောလို့သာ နေ။
ကမ်းကွေ့မှာ ခွေ၊ ကမ်းပြေတော့ ဆင်း
သည်ချောင်းရေ လေမခတ်တယ်
စီးတတ်လေခြင်း။
ကျူရိုးရှင် ပီပီမှုတ်လို့
ဘုတ်မကို သူကပြိုင်၊ ချောင်းစပ်မှာထိုင်
ဘုတ်မက တိုင်၊ ကျူကိုင်က အေး။
ရေစီးနဲ့လာ၊ ရေသာမှာ ပြန်လို့မြန်းတဲ့
မဗေဒါ စုန်ဆန်ပန်းကို၊ လွမ်းတယ်တဲ့လေး။
စုန်ပါတဲ့ ဆန်ပါ။
ကျူရိုးရှင် ပီပီကလေးနဲ့၊ တေးချိုလို့သာ။
ဘယ်မြို့က လာ၊ ဘယ်ရွာဆိပ်ကမ်း။
အပွင့် အပြာရောင်နဲ့
ဘယ်သောင်မှာနေချိုအေးလျှင်၊ မှေးအိပ်မယ် မှန်း။

Title: မှန်းဖို့လိုပဲ
By: ဇော်ဂျီ
မဗေဒါ၊ ဘယ်ရွာ ဘယ်စခန်းနဲ့
ဘယ်ကမ်းခြေ ဘယ်ရေဆိပ်မှာမှ၊ နေအိပ်လိုပဲ။
ဒီတတ်လျှင် ပျော်
ဗေဒါမော် ရေကျော်ဆိုက်အောင်၊ ဆန်လိုက်သည်ပဲ။
မဗေဒါ၊ ဘယ်ရွာ ဘယ်စခန်းနဲ့
ဘယ်ကမ်းခြေ ဘယ်ရေဆိပ်မှာမှ၊ နေအိပ်လိုပဲ။
ဒီကျလျှင် ရွှင်
ဗေဒါခင် ပင်လယ်ဆိုက်အောင်၊ စုန်လိုက်သည်ပဲ။
ဘုတ်မက အီ၊ ပီပီက သံမစဲ။
မဗေဒါ စုန်ဆန်လမ်းကို၊ မှန်းဖို့လိုပဲ။ ။

Title: တေးစုံနဲ့ပဲ
By: ဇော်ဂျီ
တီတာတာ
ကညာ မေဘုတ်က၊ ရွှေနှုတ်ချို သွေး။
ကျူရိုးရှင် ပီပီနွဲ့၊ လွမ်းမယ်ဘွဲ့ တေး။
ပဒေသာ
ထေရ်ဝါ ရည်စူးလို့၊ လှေဦးမှာ လေး။
ကျူရိုးရှင် ပီပီနှော၊ စည်ပြောသံ တေး။
သောင်အခြေ
ခေါင်ရေ လေမြူးတော့၊ ရေရူးတွေ ဖွေး။
ကျူရိုးရှင် ပီပီဟိန်း၊ ဗိန်းဗောင်းသံ တေး။
အကောင်သေ
တောင်လေ ရေတက်တော့၊ ရေယက်နဲ့ ထွေး။
ကျူရိုးရှင် ပီပီညင်း၊ ငိုချင်းသံ တေး။
တက်မကူ
ရွက်ဖြူ ပူဖောင်းနဲ့၊ လှေလောင်းကိုယ် လေး။
ကျူရိုးရှင် ပီပီပျိုး၊ ဘွဲ့ကြိုးသံ တေး။
ပြု့တပြူ
မြေငူ ဓနိကျွန်း၊ သောင်ထွန်းပြီလေး။
ကျူရိုးရှင် ပီပီနော့၊ သားချော့သံ တေး။
တေးမျိုးရယ် စုံ၊ ကုန်နိုင်ပါလေပဲ။
မဗေဒါ စုန်ဆန်မြဲ၊ တေးစုံနဲ့ ပဲ။
မျောလျက်သားပဲ
လေပြင်းငယ် ပွေ၊ လေပြည်လျှင် လဲ။
ချောင်းကျယ် ဘယ်မငြင်း၊ ချောင်းကျဉ်းလျှင် လဲ။
နေပူတုန်း ခါ၊ မိုးရွာလျှင် လဲ။
လသာသာ ပျုိအိုကြိုက်၊ လမိုက်လျှင် လဲ။
အဖော်ငယ် စုံ၊ ဖော်မစုံလျှင် လဲ။
ပွင့်ဖူးငုံ အကုန်လန်း၊ နွမ်းနယ်လျက် လဲ။
စုန်ပြန်ရ အဖန်ဖန်၊ ဆန်ပြန်ရ တလဲလဲ။
မဗေဒါ ဒီရေကြောမှာ၊ မျှောလျက်သာပဲ။ ။

Title: စိုင်းဦးမှာလား
By: ဇော်ဂျီ
ပင်လယ်ဝဆီက၊ ဒီ တက်စ လှိုင်းဘောင်ဘင်။
မဗေဒါ တစ်ဟုန်ထိုး၊ ချောင်းရိုးကိုဝင်။
မိုးမမြင် လေမမြင်၊ ပန်းဆန်ချင် လေတိုင်း။
ရေထဦး ပေမို့
စိတ်ကူးယဉ်ယဉ်လေတိုင်း၊ ပန်းထင်ရာ စိုင်း။
အထက်ချောင်းကျတော့၊ ဒီ ညောင်းစ ချောင်းရေသာ။
မဗေဒါ ကိုယ်ရှိန်သတ်၊ လှမ်း တတ်နိုင်ပါ။
စိုင်းခဲ့တဲ့ ခရီးတာမှာ၊ သာနာစုံ ပုံခဲ့။
ရေသင်ဖြူးပေမို့
ပွင့်ဖူးစုံ ငုံတံနဲ့၊ ပန်းမူရာ နွဲ့။
ပန်းအလှ မဗေဒါ ... တဲ့။
ကျူရိုးရှင် ပီပီကလေး၊ တေးသံက သာ။
ပင်လယ်ဝ ဆီက
ဒီရေကျ ခွန်းစ လာ၊ လွမ်းစရာ ပါတကား။
မိုးမမြင် လေမမြင်နဲ့
ထီမထင် စုန်ချင်တိုင်း၊ စိုင်းဦးမှာလား။

Title: ဆိုင်ခင်းလျက်ပဲ
By: ဇော်ဂျီ
အညာလှေ
အညာမြေ ကုန်းရောင်ဖို့၊ ဒီ ချောင်းမှာနား။
ထန်းလျက်ခဲရယ်နဲ့
ပဲမျိုးစုံ ကြုံလေခိုက်၊ ဝယ်လိုက်ပါလား ... တဲ့။
တံငါလှေ
တံငါမြေ ကုန်ရောင်းဖို့၊ ဒီ ချောင်းမှာနား။
ပုစွန်ကျားရယ်နဲ့
ငါးမျိုးစုံ ကြုံလေခိုက်၊ ဝယ်လိုက်ပါလား ... တဲ့။
ကမ်းစပ်မှာမြှောင်
အိုးဖောင် ကုန်ရောင်းဖို့၊ ဒီ ချောင်းမှာ နား။
ရာဝင်အိုးရယ်နဲ့
အိုးမျိုးစုံ ကြုံလေခိုက်၊ ဝယ်လိုက်ပါလား ... တဲ့။
ကမ်းစပ်မှာမြှောင်
ဝါးဖောင် ကုန်ရောင်းဖို့၊ ဒီ ချောင်းမှာနား။
ခရင်ဝါး(ကရင်ဝါး)ရယ်နဲ့
ဝါးမျိုးစုံ ကြုံလေခိုက်၊ ဝယ်လိုက်ပါလား ... တဲ့။
ဒီလမ်းက ပန်းဗေဒါ
ဆန်ရေ စုန်ရေနဲ့
ထုံပေပေ သူမနား၊ သွားရ ခါခါ။
ပါပါစ ရောင်းစရာ၊ ပါရှာဘု သူတို့နဲ့။
အပြာမှာ အဝါကွက်ကယ်နဲ့
အတက် မှာသူရွှင်ပျပေမဲ့၊
ကျလည်းလေ သူမငြင်းရှာဘု
ဒီ ချောင်းရေ ကောက်ကစင်းမှာ
ဆိုင်ခင်းလျက် ပဲ။ ။

Title: ချောင်းရဲ့အလှ
By: ဇော်ဂျီ
ကျူရိုးရှင် မနေတတ်လို့၊ ရေစပ်ကိုတဲ့ ဆင်းလို့လာ
မဗေဒါ စုန်ဆန်မျော၊ မောတဲ့နေရာ။
ကျူရိုးရှင် ဝါသနာ၊ ကဗျာနွဲ့ ချိုတေး။
ဆန်မကုန် စုန်မခန်းမှာ၊ ပန်းရှာလိမ့်လေး ... တဲ့။
အိုအချင်း မင်းပီပီ
ရေပြည့်မှာ ဗေဒါပန်း၊ ကမ်းနဲ့အညီ။
ဆန်လိုက်ကြ စီရရီ၊ တချီတချီ တကြွကြွ။
တက်ရေမှာ မြင်နေကျ၊ ချောင်းရဲ့အလှ။
အိုအချင်း ပီပီငယ်
ရေကျမှာ ဗေဒါပန်း၊ ကမ်းစပ်ကိုဖယ်။
ဝဲယာမှာ လတာကျယ်၊ အလယ်မှာဗေဒါမ
သက်ရေမှာ မြင်နေကျ၊ ချောင်းရဲ့အလှ။
တက်ရေနဲ့ သက်ရေနယ်
ဆန်မကုန် စုန်မဆုံး၊ လုံးပတ်ချာလည်။
ဗေဒါမ ခရီးသည်၊ ပန်းရှာမယ် ဆိုရင်လဲ။
ဒီချောင်းမှာ အလှဖွား၊ ပွား ခဲ့ပြီပဲ။

Title: သူ့လမ်းစဉ်
By: ဇော်ဂျီ
ကမ်းစပ်ကို မင်
လမုပင် အခြေကြီးနဲ့၊ အသီးတွေ ဖြိုး။
ကမ်းခြေကို ဒီရေတိုး၊ ပြိုလဲမှာ စိုး။
ကမ်းစပ်ကို မင်
ဓနိပင် ယိုင်ငိုက်လို့၊ ခိုင်လိုက်ကယ် ဖြိုး။
ဓနိခိုင် အလက်ထဲက၊ ခွဲရမှာ စိုး။
ကမ်းစပ်ကို မင်
လတာပြင် ငါးဖျံလူးလို့၊ ပျော်မြူးကြ ရိုး။
ဒီတက်လျှင် လတာနုန်း၊ ဒီဖုန်းမှာစိုး။
စိုးပါဘု သူ့မူရာ။
ချောင်းတစ်ခွင် ပင်လယ်ဝက၊ ပန်းလှ ဗေဒါ။
ဆန်တက်ချိန်မှာ၊ ဆန်လာနိုင်ပါဘိ။
စုန်ဆင်းချိန်မှာ၊ စုန်လာနိုင်ပါဘိ။
သူ့လမ်းစဉ် သူမြင်ရဲ၊ သူစွဲတတ်ဘိ။ ။

Title: ချောင်းလှဖို့ကို
By: ဇော်ဂျီ
ဒီချောင်းမှာ သာ၊ ကြာပါပေါ့လား။
မဗေဒါ ပြာနွဲ့နှောင်းငဲ့
ချောင်းတန်တန် ရေငန်ရပ်မှာ၊ စွဲတတ်နိုင်အား။
သူ့စိတ်နဲ့ သူ့ကိုယ်။
ချောင်းတစ်ခွင် ပြင်သမျှ၊ ချောင်းလှဖို့ ကို။
ဘုတ်မက ချိုချင်ချို၊ ဗျိုင်းညိုက အောက်ချင်အောက်။
အုန်းညီနောင် စောင်းချင်စောင်း
ချောင်း ကောက်ချင်ကောက်။
သူ့လမ်းနဲ့ သူ့အမြင်။
ချောင်းဒီရေ နေသမျှ၊ ချောင်းလှဖို့ပင်။
ချောင်းဖျားက တက်တစ်ခွင်၊ ပင်လယ်ကအောက်တစ်လွှား။
စုန်ချည် ဆန်ချည်နဲ့
တစ်လှည့်စီ ဒီသဘော၊ မျောကြမနား။
ဒီချောင်းမှာ သာ၊ ကြာချင်လှလေး။
ကျူရိုးမောင် ရွှေသျှောင်စောင်းငဲ့
ချောင်းတန်တန် ရေငန်ထဲ၊ စွဲချင်လှ လေး။ ။

Title: ဗေဒါနှင့်ကျူပင်
By: ဇော်ဂျီ
မဗေဒါ၊ ဆန်လာပေါ့ အပြင်း။
ချောင်းကျယ်ကျယ် အလယ်ကျွန်း၊ ရေမွန်းလိုက်ရင်း။
ဗေဒါဆွေ၊ စုန်ရေနဲ့ ပြန်ဆင်း။
နုန်းနှစ် လတာပြင်က
ညောင်ညိုပင် မြစ်ပါပျဉ်း၊ ပုန်းရပြန်ရင်း။
ဗေဒါဆွေ၊ စုန်ရေနဲ့ ပြန်ဆင်း။
နုန်းနှစ် လတာပြင်က
ညောင်ညိုပင် မြစ်ပါပျဉ်း၊ ခေါင်းဖော်လိုက်ရင်း။
ကျူပင်ရိုးမှာတော့၊ ယိမ်းထိုးရ တခါခါ။
မဗေဒါ စုန်ဆန်မျော၊ မောတဲ့နေရာ။
လွှဲလိုက်ရ ဘယ်နဲ့ညာ၊ ရိုးတံညှာ ရွက်စိမ်း။
ယိုင့်တယိုင် ဒီရေစီးကို၊ သည်းခံလို့ယိမ်း။ ။

Title: ပွင့်ဖူးတံချီ
By: ဇော်ဂျီ
အပြာမှာ အဝါကွက်ကယ်နဲ့၊ ဝိုင်းစက်စက် ရွက်ငယ်ရှင်
မဗေဒါ ပင်လယ်အောက်က၊ ချောင်းပေါက်ကို ဝင်။
ချောင်းတစ်လျှောက် မယ့်လမ်းစဉ်၊ ယဉ်ပေစွတကား။
ဗေဒါဆွေ ဒီရေထဲမှာ ရဲပေစွတကား။
ရေဆိပ်မှာတဲ့ ညံစီစီ။
ပျိုလေးတွေ လက်တစ်ကမ်း၊ ပန်း ဆန်ခဲ့ပြီ။
လှမ်းကြပေါ့ မီ့တမီ၊ ကံသီလို့ တကတဲ။
ဗေဒါပျံ ကံကကြီး၊ ရေစီးကြောင်း လွဲ။
ခရုပတ် ဝဲငယ်ငယ်
ဗေဒါဆွေ ဒီရေကွေ့မှာ၊ ပြေးတွေ့ရတယ်။
မဖြစ်လို့ နှစ်တွယ်တွယ်၊ ဝဲလယ်က အနွဲ့။
မဗေဒါ ပတ်ချာလှည့်၊ လွှဲထွက်နိုင်ခဲ့။
လောင်းစပ်က ခတ်တက်ပြင်။
ရေဆန်မှာ စုန်မဆိုင်း၊ လှိုက်ယက်ပန်း ဆင်။
လှေဦးက ဘီလူးဝင်၊ လျင်နိုင်မှ လွတ်မြဲ
ဗေဒါပျံ လှေနံယိမ်း၊ တိမ်းခဲ့သည်ပဲ။
ချောင်းဖျားက ငါး ငါးဖျံ။
လတာရောင် အကောင်သေး၊ မှေးလိုက်ခဲ့ပြန်။
ဗေဒါက ဖောင်သဏ္ဌာန်၊ ငါးဖျံက ဖောင်စီး။
ပြာဝါရောင် ဘယ်မညှိုး၊ ပိုးခဲ့ မညည်း။
တက်ရေမှာဆန်၊ ကျပြန်တော့ စုန်ဆင်း။
ပွင့်ဖူးတံ တချီချီနဲ့
ဗေဒါရီ ဒီရေကြောမှာ၊ မျောတတ်လေခြင်း။ ။

Title: ချောင်းတစ်ခွင်
By: ဇော်ဂျီ
ပွင့်ဖူးတံ ချီ၊ ဗေဒါရီ တစ်မိ။
ချောင်းတစ်ခွင် သူဆန်သွား၊ ချောင်းဖျားအထိ။
တစ်ရွာကိုကျော်၊ တစ်ခေါ်လောက် စခန်း။
မဗေဒါ ဆန်တဲ့ချောင်း၊ ကျောင်းနဲ့ နတ်လမ်း။
နတ်လမ်းကို ကျော်၊ တစ်ခေါ်လောက် စခန်း။
မဗေဒါ ယာဘက်ဘေး၊ တဲလေး အိမ်တန်း။
လေးအိမ်ကို ကျော်၊ တစ်ခေါ်လောက် စခန်း။
မဗေဒါ မယ့်လက်ဝဲ၊ ကျွဲစားကျက်တန်း။
စားကျက်ကို ကျော်၊ တစ်ခေါ်လောက် စခန်း။
မဗေဒါ ဝဲယာလိုက်၊ တော ဗျိုက်ဖြူတန်း။
ဗျိုက်တောကို ကျော်၊ တစ်ခေါ်လောက်စခန်း။
မဗေဒါ ပတ်ချာဝိုင်း၊ ကိုင်းမြတ်ရှည်တန်း။
ရောက်ပြန်လျှင် ပျော်၊ ကျော်ပြန်တော့ သူလွမ်း။
ရောက်တိုင်း တပျော်ပျော်နဲ့
ကျော်တိုင်းသာ သူ့မှာလွမ်း၊ ချောင်း ဗေဒါလမ်း။ ။
တင်းရပုံပဲ
ဖူးတံက ညိုတိုတို။
စုန်ရေ ဆန်ရေနဲ့
ဗေဒါဆွေ ရေအလှ၊ ချောင်းမ တစ်ခို။
ရေငန်နဲ့ရေချို၊ ဥဒဟို မစဲ။
နေ့မရှောင် ညမအား၊ နားရရှာပဲ။
နားချင်လို့ ခါတစ်ရံ။
မဗေဒါ ရွာသူ့ပန်းပေမို့၊ ကမ်းကပ်မဲ့ ကြံ။
အစုန်မှာ ကပ်ရပြန်၊ အဆန်မှာ ခွာရမြဲ။
အဆန်မှာ ကပ်လျှင်လဲ (လည်း)၊ စုန်ဆင်းတော့ ခွဲ။
ကပ်ပြန်ရ ဝမ်းမသာ၊ ခွာပြန်ရ ဝမ်းမနဲ (နည်း)။
မဗေဒါ စုန်ဆန်ရင်း၊ တင်းရပုံပဲ။ ။

Title: မင်းပါမှပဲ
By: ဇော်ဂျီ
စားဘူးတောင်းမှာ၊ စာဝါတို့ လင်မယား။
သူတို့ လွမ်းကြတော့
မယ်လွမ်းအောင် ပီပီနွဲ့ရယ်၊ တေးဖွဲ့ပါလား။
ဖက်လိပ်အိမ် ဆင်၊ ခါချဉ်က လက်သမား။
လက်ရာ ဆန်းပါဘိ
ကမ်းကုန်အောင် ပီပီနွဲ့ရယ်၊ တေးဖွဲ့ပါလား။
မိုးတက်မဲ့ ဟုန်၊ ငါးဖျံက ကျွမ်းသမား။
အကြံကြီးသူမို့
မီးပွင့်အောင် ပီပီနွဲ့ရယ်၊ တေးဖွဲ့ပါလား။
ဖွဲ့ချင်ရဲ့နော်၊ ဖော်ချင်ရဲ့ မနဲ(နည်း)။
ဒီလှိုင်းပျံ ထန်ချင်ထန်တဲ့
ဆန်ချိန်တန် ဆန်တက်ရင်းသာပါ့
ဆန်ချန်ကုန် စုန်လို့ဆင်းပါတဲ့
ဗေဒါငယ် မယ်မငြင်းရယ်၊ မင်း ပါမှပဲ။ ။

Title: ပန်း သိပါရဲ့
By: ဇော်ဂျီ
လမုပွင့် နီသန္တာ၊ လတာက ညိုချော။
လတာပြင် လမုတန်း၊ ကမ်းစပ်က တော။
ဒီလမ်းက ပန်းဗေဒါ။
နေထွက် နေဝင်နဲ့
လတာပြင် လမုပါး၊ သွားရ ခါခါ။
လမုနဲ့ လတာသာ၊ ကျွမ်းရှာတဲ့ ဗေဒါမ။
လတာပြင် လမုတန်း၊ ပန်း မယ့်လောက။
အိုအချင်း ကျူရိုးတံ။
လမုစဉ် အနောက်နားက၊ ဝါးခတ်တဲ့ ခြံ။
အုန်းခြံနဲ့ ဓနိခြံ၊ ကွမ်းသီးခြံပါတဲ့။
စုန်ဆန်ရာ ဗေဒါလမ်းက၊ ပန်း သိပါရဲ့။
ခြံနောက်မှာ ရွာရှိလျှင်။
ခြံနောက်ကွယ် လယ်ကိုသန်း၊ လမ်းရွာဝ ဝင်။
ရွားသွားတဲ့ ရွာလမ်းစဉ်၊ ခွင်တစ်ခါ ခွေတစ်လှည့်။
စုန်ဆန်ရာဗေဒါလမ်းက၊ ပန်း သိပါရဲ့။ ။

Title: မင့် စေတနာ
By: ဇော်ဂျီ
အသာ အသာ
ဗေဒါမှုန်နွဲ့ငဲ့၊ စုန်ခဲ့ပါ ... တဲ့။
အောက်တစ်ခွင် ပင်လယ်ဝမှာ
ဒီ ကျလျှင် တဲ့။
အသာ အသာ
ဗေဒါမှုန်နွဲ့ငဲ့၊ စုန်ခဲ့ပါ ... တဲ့။
ဒီချောင်းမြေ ညနေအေး၊
လေသွေးလျှင် တဲ့။
အိုအချင်း ကျူရိုးရှင်။
ကျရေမှာ ပြေပြေဆင်း၊ မင်း စုန်စေ့ချင်။
တောင်လေလဲ သွေးစေချင်၊ ချောင်းတစ်ခွင် မြစ်တန်း။
မင့်စေတနာမယ့်မှာပန်း၊ လှိုင်းကြက်ခွပ်လမ်း။ ။

Title: မယ့် သဘော
By: ဇော်ဂျီ
ကမ်းစပ်မှာထိုင်
ကျူမကိုင် လက်မှိုင်ချလို့၊ ငိုင်လှချေတကား။
ကျူရိုးရှင် အခင်သေးရယ်၊ ငေးလှချေတကား။
မငေးလို့ မဖြစ်ပေါင်
တို့ချောင်းမှာ ဖန်လာဆန်း၊ ပန်းရလေအောင်။
မိုးထိအောင် လှေကားထောင်
ထောင်မယ်တဲ့ လတာဘေး။
ပင်ကျရည် တစ်မြူလောက်နဲ့
ချောင်းပေါက်မှာ ငဖျံမူး၊ မြူးရက်လို့လေး။
အိုအချင်း ကျူရိုးရှင်။
ချောင်းပေါက်မှာ ငဖျံမြူးပေမဲ့
ကိုယ်မမြူး နေလိုက်လျှင်။
ဆောင်းဦးပေါက်ပြီမို့
ကောက်ပင်နွဲ့ မှည့်ပြီရှင်၊ တံစဉ်ကို ပြင်ပါတော့။
အချိန်တန် စုန်ဆန်မြန်းတဲ့
ပန်းဗေဒါ မယ့်သဘောကို၊ စောလိုက်ပါ နော့။ ။

Title: ဗေဒါခင် အသိ
By: ဇော်ဂျီ
တက်ပြန်ပေါ့ ဒီ၊ တည်ပြန်ပေါ့ ရေရိုင်း။
အောက်တစ်ခွင် ပင်လယ်ဝမှာ၊ ဝဲထလို့ ဝိုင်း။
ရေရိုင်းက ထင်တိုင်းသာ။
ဒီတက်ချိန် နှိမ်မရ၊ ဒေါထလို့သာ။
ချောင်းပေါက်မှာ သူမြောက်လာ
သူမညှာ သူမသနား။
ချောင်းတစ်ခွင် သူဝင်စ၊ ပြခဲ့သူ့ အား။
သူ့အားကို ပြလိုက်ရုံ။
လတာပြင် ရေသင်တိုး၊ ထိုးကြ ဗလုံ။
စွန်ဆိတ်တို့ ထိတ်လို့တုန်။
တောင်ခုန်လို့ မြောက်ပြေး။
ကျူရိုးရှင် အခင်သေး၊ ချောင်းဝမှာ သွေး။
မဆွေးနဲ့ ကျူရိုးရှင်။
အချိန်တန် ဒီ မာန်ကျ၊ ချောင်းလှမြဲပင်။
ချောင်းတစ်လျှောက် ကောက်ကွေ့ဝင်
ဗေဒါခင် အသိ။
နောက်တစ်ချီ ဒီရေဦး၊ ဒီ ရူးချိန်ထိ။ ။

Title: မယ့်အိမ်ပဲ
By: ဇော်ဂျီ
ဒီကျချိန်တန်၊ အိမ်ပြန်တော့မလား။
ဗေဒါရီ ဒီရေကြောမှာ၊ မျှောတော့မယ်လား။
ချောင်းဖျားက ခါးတမာ၊ ချောင်းဝသာ သကာပျား။
ဗေဒါဆွေ ကျရေကြိုက်၊ လိုက်တော့မယ်လား။
အိုအချင်း ကျူရိုးရှင်
ခါးတမာ သကာပျား၊ ခြားလို့ဘု့ရှင်။
မယ့် ဒီချောင်းမှာလ၊ ချောင်းဖျားလဲ မယ့်အိမ်ပင်
ချောင်းဝင်လဲ မယ့်အိမ်ပဲ။
ဒီတက်ချိန်တန်
အိမ်ပြန်တယ် ဆန်မယ်ခဲ၊ ချောင်းဖျားကိုပဲ။ ။

Title: လမ်းရိုးပါကွဲ့
By: ဇော်ဂျီ
အနောက်ဘက်ဆီ၊ နေနီနှင့်တိမ်ပန်း။
ရှေ့ဆီမှာ ဓနိတန်း၊ ချောင်းရှေ့ဘက်ကမ်း။
ဓနိတန်း ကမ်းကွေ့မှာ။
ဒီတက်ချိန် တိမ်အစွမ်း၊ ပန်းတောက်တဲ့ခါ။
ကွေ့အောက်က ရေနီလာ၊ ကွေ့ညာက မြသွေး။
မဗေဒါ ဆန်လာလမ်း၊ နန်းဆန်ပေ့လေး ... တဲ့။
အိုအချင်း ကျူရိုးရှင်။
မင်းတို့ရွာ တစ်ဖက်ကမ်း၊ မင့်လမ်းက အမြင်။
မယ့်အနီး မယ့်ဝန်းကျင်၊ ချောင်းရေပြင် ကြည်လဲ့။
စုန်ကာ ဆန်ကာနှင့်၊ မြမပါ နီလာမဲ့
လမ်းရိုးပါကွဲ့။ ။

Title: ဒီရေသမီး
By: ဇော်ဂျီ
ဒီချောင်းမှာနေ၊ ဒီရေမှာ သူ ကြီး။
ပီပေသည် ဒီရေသမီး၊ ချောင်းကောက်ကွေ့ခရီး။
ဒီတက်ချိန်တန်၊ မဆန်ဟု သူမငြင်း။
ဗေဒါဆွေ ဒီရေဦးမှာ၊ မြူးတက်လေခြင်း။
ဒီတက်ချိန်ကုန်၊ မစုန်ဟု သူမငြင်း။
ဗေဒါဆွေ ဒီရေကျမှာ၊ လှတတ်လေခြင်း။
မတွေ့ချင် မမြင်ချင်၊ မဝင်ချင်သော်လဲ။
ဝင်လိုက်တယ် မယ်မလွှဲ၊ ချောင်းဒီဆိုင်ဝဲ။
ဆန်သူလဲ မဗေဒါ
စုန်လိုက်သူ ဆိုလျှင်လဲ၊ သင်းပဲ ဗေဒါ။
အဆန်ရဲ အမြဲသာ၊ စုန်ချိန်ခါ စုန်သည်ချည်း။
ပီပေသည် ဒီရေသမီး၊ ချောင်းကောက်ကွေ့ခရီး။
ဝင်သူလဲ မဗေဒါ။
ခွာလိုက်သူ ဆိုလျှင်လဲ၊ သင်းပဲ ဗေဒါ။
အဝင်ရဲ အမြဲသာ၊ အစဉ်ခွာ ခွာသည်ချည်း။
ပီပေသည် ဒီရေသမီး၊ ချောင်းကောက်ကွေ့ခရီး။

Title: သိပါမြည်ပါ
By: ဇော်ဂျီ
ကမ်းစပ်မှာထိုင်
ကျူ မကိုင် မှိုင်ငေးလို့၊ အဝေးကိုကြည့်။
ကျူရိုးရှင် ပီပီသေးရယ်၊ တေးဆိတ်လှချည့်။
အို အချင်း မဗေဒါ။
ငါမမှိုင် ငါမငေး၊ ဝေးရပ်ကိုသာ။
ဓနိတန်းအထက်မှာ၊ အာကာသ ပြာလဲ့။
ကသိုဏ်းပုံ အာရုံနဲ့၊ ရွှန်းပီတိနဲ့။
အိုအချင်း မင်းပီပီ။
ထက်ကောင်းကင် ပြာလဲ့ဝင်မှာ။
မင်းမွေ့တတ်ပြီ။
ချောင်းလောက သီကရီ၊ မသီတော့ပြီလော။
မင့်ဘာသာ တစ်ကိုယ်ထူး၊ ကြည်နူးအံ့လော။
သိပါတဲ့ မြည်ပါ။
ဒီချောင်းမြေ ဒီရေအရေး၊ တေးဆိုသင့်ပါ။
ဆန်စဉ်လဲ မယ်နားနာ၊ စုန်လာလဲ နာမှာပဲ။
နာရင်းသာ စုန်ဆန်မြဲ၊ ချောင်းဒီရေထဲ။ ။

Title: ညည်းတတ်ပါပဲ
By:
မနက်ခင်းဆီက
စုန်ဆင်းခဲ့ မဗေဒါ။
မွန်းတည့်ချိန် နေ့လယ်ခင်း
သင်း ပြန်တတ်လာ။
ညနေစောင်းလာတော့
ချောင်းဖျားရောက် ဆိတ်ငြိမ်ရာ
မဗေဒါ မအိပ်။
ခုချိန်မှာ စျာန်ပျံရပေါ့။
ချောင်းဝမှာ ပြန်စည်ကား
ချောင်းဖျားမှာ တိတ်။
အို အချင်း မဗေဒါ။
ကျူရိုးရှင် ကျူတံသေးနဲ့၊ တေးချိုလို့သာ။
ဆိတ်ငြိမ်ရာ စည်ကားရာ
ရောက်ရာမှာ မယ်မစွဲ။
ခွာချည် ကပ်ချည်နဲ့
တစ်လှည့်စီ စုန်ဆန်မြဲ။
ညည်းတတ်ပါပဲ။ ။

Title: (၁)
By: မြင့်စိုးလှိုင်
မင်းမြတ် ရှဂျဟန်
သင်သည်
မင်းစည်းစိမ် ဘုန်းရှိန်အာဏာ
အရာကျမည်ကို မှုသော်ငြား
သင့်ဆန္ဒမှု
ချစ်မျက်ရည် တစ်စက်တစ်ပေါက်ကို
အပျောက်ပျောက် မခံနိုင်ခဲ့ပါတကား ။
အချိန်ကာလ
လူ့နှလုံးသားအား
ငဲ့ကွက်ထောက်ထား ချစ်သနားမှုဟူသည် မရှိ ။
အောက်မေ့လွမ်းဆွတ်မှုအတွက်
နှလုံးသားက
ကြေကွဲဖွယ် အားထုပ်သမှုပြုခိုက်ဝယ်
အချိန်ကာလသည် ရယ်ပွဲဖွဲ့လေ၏ ။
သင်သည်
သူ့အား အလှဖြင့် သိမ်းသွင်းခဲ့ပြီး
မလွတ်ကျွတ်အောင်
နှောင်ဖွဲ့ခဲ့၏ ။
ထို့နောက်
သွင်ပြင်မဲ့ သေချင်းတရားကို
မကြေပြုန်းနိုင်သော အဆင်းပြင်လျာဖြင့်
မကိုဋ်သရဖူ ဆောင်နှင်းခဲ့ပေ၏ ။
ညလူခြေတိတ်တွင်
သင့်ချစ်သူ၏ နားနားကပ်ကာ
တီးတိုးပြောကြား လျှိုဝှက်စကားတို့လည်း
ကျောက်သား၏ ထာဝရတိတ်ဆိတ်မှုဝယ်
မြှုပ်နှံသွန်းထုထားခဲ့ပြီ ။
လက်နက်နိုင်ငံတော်တို့
မြေမှုန့်အဖြစ် ပျက်စီးကြ၍
ရာစုနှစ်များသည်
အတိတ်၏အရိပ် ဖြစ်ကုန်သော်လည်း
ကျောက်ဖြူများက ကြယ်ပွင့်များထံ
တမ်းဆွတ်ရမ်းရော်ဆဲ
'အောက်မေ့တယ်ကွယ်'
'အောက်မေ့တယ်လေ' ဆိုနေငြား
ဘဝကား အမေ့လျော့ကြီး မေ့လျော့ချေပြီ ။
အကြောင်းမူ ဘဝသည်
သူ၏ အမှတ်သညာများကို
ဆွေးစရာ့ အလှသဏ္ဌန်များအဖြစ်
သူကိုယ်စား ထားရစ်ကာ
မဆုံးတရားဆီ
ဆင့်ဆိုသည့်နောက်
အထုပ်အပိုးမျှ မပြင်
ကောက်ကောက်ပါ ခရီးနှင်
လိုက်ပါသွားလေသောကြောင့်ပင် ။

Title: (၂)
By: မြင့်စိုးလှိုင်
အချစ်ရယ်
ကိုယ့်ဥယာဉ်ကိုလာ
လမ်းလျှောက်လှည့်ပါ ။
မင်းရှေ့မှောက်မှာ
ကိုယ့်ကိုကိုင်းညွှတ်နေကြတဲ့
နုနုထွေးထွေး ပန်းကလေးတွေ အနားက
ဖြတ်လျှောက်သွားစမ်းပါ ။
ဆည်းဆာချိန် တိမ်တောက်တယ်ဆိုတာ
ခဏပန်းသာ ဖြစ်ပေမယ့်
လတ်တလော အံ့ဩစရာဖြစ်သလို
သူတို့ကိုလည်း
ခဏတစ်ဖြုတ်ရပ်ပြီး
ပျော်ခွင့်လေးပေးပါကွယ် ။
အချစ်ရဲ့ လက်ဆောင်က
အရှက်အိုးကွဲ့ ၊ သိလား ။
သူ့အမည်ကိုလည်း ဖွင့်မပြော
မြေမှုန့်သလဲထက်အနှံ့
ဖိုလှိုက်တဲ့ ကြည်နူးမှုကို ကြဲဖြန့်ပြီး
အရိပ်အောက် လှစ်ခနဲ ဖြတ်ပြေးသွားတယ် ။
သူ့ကို အမိဖမ်းနိုင်ရင်ဖမ်း
မဖမ်းနိုင်ရင်
တစ်သက်လုံး မမှီမကမ်းနဲ့
လွမ်းနေရတော့မယ် ။
ဒါပေမဲ့
လက်ဆုပ်ပိုင်ပိုင် ရနိုင်တဲ့
လက်ဆောင်ရှိပါတယ် ။
အဲဒါက
ညွတ်ပျောင်းတဲ့ ပန်းလေးတစ်ပွင့်
မဟုတ်ရင်
မီးညွန့်လေး တဟုပ်ဟုပ်နဲ့
မီးအိမ်လေးတစ်အိမ် ဖြစ်လိမ်မယ် ။

Title: (၃)
By: မြင့်စိုးလှိုင်
သစ်သီးများသည်
အကျွန့်ခြံအတွင်း အုံနှင့်ကျင်းနှင့် ရောင်ရှိလာကြပြီး
သူ့ထက်ငါ အလုအယက် တိုးဝှေ့ကြကုန်၏ ။
ယင်းတို့သည်
ခိုင်ဖြီးပြည့်ဝလိုဇောဖြင့်
နေရောင်တွင် လှိုင်းနှယ်တက်ကြွ၏ ။
အကျွန်ုပ်၏ ဧကရီ
အကျွန့်ခြံတွင်းသို့ လှမ်းကြွပါလှည့် ။
သစ်ရိပ်တွင် ထိုင်ပါလှည့် ။
သီးမှည့်တို့ကို ကိုင်းထက်မှ ဆွတ်ပါလှည့် ။
သင့်နှုတ်ခမ်း၌
ယင်းတို့၏ ချိုမြိန်ဩဇာ အရသာကို
အစွမ်းကုန် ပေးဆပ်ခွင့်ပြုပါလှည့် ။
အကျွန့်ခြံတွင်း၌
လိပ်ပြာတို့သည် နေရောင်ဝယ်
တောင်ပံတစ်ဖျပ်ဖျပ် ခတ်ကြ၏ ။

Title: (၄)
By: မြင့်စိုးလှိုင်
မြက်ရိုင်းပန်းသည်
မြေကြီးနှင့် နီးစပ်ဘိသကဲ့သို့
သူသည်
ငါ့နှလုံးသားထံ နီးကပ်၏ ။
အအိပ်သည်
ကိုလက်နွမ်းကို လန်းစေသကဲ့သို့
သူသည်
ငါ့အတွက် လန်းဆန်းချိုကြည်၏ ။
သူ့ကိုချစ်သော
ငါ့အချစ်သည်
မိုးနှောင်းရေဖြင့်
တည်ငြိမ်စွာ စီးဆင်းလေသော
မြစ်ရေအလျဉ်နှယ်
ပြည့်ဝခြင်းရှိရာ စီးဝင်လေသော
ငါ့ဘဝပင်ဖြစ်၏ ။
ရေစီးသံနှင့် လှိုင်းသံနှင့်ပေါင်းကာ
တေးသီကြသော်လည်း
ချောင်းရိုး၏ တေးညည်းသံကား
တစ်သံတည်း ။
ထို့အတူပင်
ငါ၏တေးသီချင်းတို့သည်လည်း
အချစ်တေးအဖြစ်မူ
တစ်ပုဒ်တည်းသာ ဖြစ်ရလေသည် ။

Title: (၅)
By: မြင့်စိုးလှိုင်
ကြယ်စုံသည့် မိုးကောင်းကင်
ထို့ပြင်
ကြွယ်ဝခြင်း အနမတဂ္ဂနှင့် လောကကြီးကိုပင်
ရရှိပါစေ ။
ငါကား
ထပ်မံ တောင်းဆိုနေမည်ပင် ။
သို့သော်
သူ့ကိုသာပိုင်ဆိုင်ရမည်ဆိုလျှင်
ဤလောက၏အသေးငယ်ဆုံးထောင့်တစ်နေရာနှင့်ပင်
ငါရောင့်ရဲ နှစ်သိမ့်နိုင်မည်ထင် ။

Title: (၆)
By: မြင့်စိုးလှိုင်
ကဗျာဆရာရယ်
နွေဦးပေါက် ခုလို နေ့နေရောင်အောက်မှာ
မဆိုင်းမငံ့ ဖြတ်သန်းသွားတဲ့သူတွေ ၊
နောက်ကြောင်းကို လှည့်မကြည့်ဘဲ
ရယ်မော ပြေးလွှားသွားသူတွေ ၊
သူ့အလိုအလျောက်နှစ်လိုခြင်းရဲ့
တဒင်္ဂပဟန်မှာ သီးပွင့်လာပြီး
အခိုက်အတန့်အတွင်း
စုံရေမက်ရေမရှိ ညှိုးနွမ်းပျောက်ပြယ်သွားသူတွေ၊
ဒီအကြောင်းတွေကို
ကဗျာဖွဲ့ပါဦးတော့လား ။
စကားနှုတ်ဆိတ်ပြီး
တစ်ငုတ်တုတ်တုတ် မနေစမ်းပါနဲ့ ။
သင့်အတိတ်က
ငိုတစ်လုံး ရယ်တစ်လုံးနဲ့ သီခဲ့ရတဲ့
ပုတီးစေ့ကလေးတွေအကြောင်းကို ပြောပါဦး ။
ပန်းပွင့်ဆီက
မနေ့ညမှာ ကြွေကျခဲ့တဲ့
ပွင့်ဖတ်ကလေးတွေကို
မကောက်ဘဲလည်း မနေပါနဲ့ဦး ။
သင့်ကိုရှောင်တိမ်းတဲ့ အရာတွေ
အနက် ကြံစည်ရခက်တဲ့အရာ
ဒါတွေကို လိုက်ရှာဖွေမနေနဲ့
သင့်ကို ရှောင်တိမ်းတဲ့အရာတွေ
အနက် ကြံစည်ရခက်တဲ့အရာ
ဒါတွေကို လိုက်ရှာဖွေမနေနဲ့
သင့်ဘဝရဲ့ ကွက်လပ်တွေကို
သူ့အတိုင်းတိုင်း ထားလိုက်ပါ
ဒီကွက်လပ်တွေရဲ့ အတွင်းကျကျကနေ
ဂီတ ထွက်ပေါ်လာပါစေ ။
ယခုမူ
ကျန်သည်ဆိုရုံမျှသာ ကျန်တော့သည် ။
ရှိရှိသမျှ
အမှတ်မထားမိသော တစ်နေ့တွင်
ကုန်လွန်ခဲ့သည် ။
ကျန်တတ်သ၍ ကား
သီချင်းတစ်ပုဒ်စာ သီဖွဲ့ရန် ။
သင့်လက်ကောက်ဝတ်တွင်
ညံ့သက်စွာ ဆင်ယင်ပေးမည့်
ပန်းကုံးအတွင်း ထည့်သွင်းသီကုံးရန် ၊
ရှက်သွေးဖြန်းစရာ
တီးတိုးစကားဆိုလေမည့်
ပန်းနုသွေး ပုလဲကုံးအဖြစ်
သင့်နားတွင် ဆွဲဆင်ပေးရန် ၊
တစ်ညနေ စကားဝိုင်းတွင်
တစ်ပွဲစွန့်ပြီး ကစားလိုက်ရန်နှင့်
လုံးလုံးလျားလျား ရှုံးလိုက်ရန်မူ
လုံလောက်ပါသေးသည်။
ငါ၏လှေသည်
သေးကွေး ဆွေးမြည့်၏ ။
မိုးထဲ လေထဲ လှိုင်းတံပိုးကြား ခွင်းဖြတ်ရန်မသင့်
သို့သော်
အကယ်၍ မင်းသာ
ပေါ့ပါးစွာ လှမ်းတက်လာခဲ့လျှင်
မင်းကိုတင်ကာ
ကမ်းခြေအရိပ်တစ်လျှောက်
ညင်သာစွာ လှော်ခတ်ပါမည်။
ထိုနေရာ
ညို့ညို့ဆိုင်းသော ရေအပြင်တွင်
ဂယက်ပွက်ကလေးများ ထင်မည်ဖြစ်ရာ
အအိပ်ကိုဖျက်သော
အိမ်မက်ကလေးများနှင့် ပုံခိုင်းရပေမည်။
ထိုနေရာ တွဲလျားကျသော
သစ်ကိုင်းများမှ နေ၍
ချိုးငှက်သည် ကူချွဲလျှက်ရှိရာ
နေ့လည်ခင်း သစ်ရိပ်များကို
လွမ်းဖွယ့်အသံဖြင့် တန်ဆာဆင်လိမ့်မည် ။
နေ့ကုန်၍
မင်းမောပန်းသောအခါ
ဝတ်ရည်ရွှန်းတင့် နှင်းပန်းတစ်ပွင့်ကိုခူး၍
မင်းဆံမြညှာတွင် ပန်ဆင်ပေးပါမည်
ပြီး ကိုယ်သွားပါတော့မည် ။

Title: (၈)
By: မြင့်စိုးလှိုင်
မင်းအတွက် နေရာရှိပါသေးတယ် ။
မင်းမှာ ကောက်လှိုင်းစည်း တစ်ပွေ့နှစ်ပွေနဲ့
တစ်ကိုင်းတည်း ဖြစ်နေရှာတယ် ။
ကိုယ့်လှေကလည်း လူတွေ ဝန်တွေနဲ့
လေးလံပြည့်ကျပ်လို့ နေတယ် ။
ဒါပေမယ့် မင်းကို မတင်နိုင်ဘူးလို့
ကိုယ် ဘယ်ငြင်းရက်ပါ့မလဲကွယ် ။
မင်းရဲ့ ကိုယ်လုံးနွဲ့နွဲ့လေးက
ယိမ်းယဲ့ယဲ့ရယ် ။
မင်းမျက်လုံးတွေရဲ့ ထောင့်စွန်းမှာ
တောက်ပတဲ့ အပြုံးကလေး ရွှန်းလက်နေတယ် ။
မင်းရဲ့ သင်တိုင်းရှည်ကတော့
မိုးတိမ်ရောင်ပေါ့ကွယ် ။
ခရီးသည်တွေဟာ ကမ်းကပ်ရင်း
လမ်းအသွယ်သွယ် အိမ်ရာအသီးသီးကို သွားကြမယ်
မင်းကတော့လှေဦးမှာ
ခဏထိုင်ပါဦးလားကွယ် ။
ခရီးဆုံးတော့လည်း
မင်းကို ဘယ်သူမှ တားမထားနိုင်ပါဘူးကွယ် ။
မင်းရဲ့ကောက်လှိုင်းတွေသိမ်းဖို့
ဘယ်ဆီကို ဘယ်အိမ်ကို သွားမှာလဲကွယ် ။
ကိုယ်မင်းကို မမေးပါဘူး
ဒါပေမယ့်
ကိုယ့်လှေရွက်တွေသိမ်းပြီး ၊ လှေကိုကြိုးချည်တဲ့အခါ
ညနေခင်းမှာတော့ ကိုယ် ထိုင်ရင်းတွေးနေမယ် ။
မင်းရဲ့ကောက်လှိုင်းတွေကို သိမ်းဖို့
ဘယ်ဆီကို ဘယ်အိမ်ကို သွားလေသလဲလို့ကွယ် ။

Title: (၉)
By: မြင့်စိုးလှိုင်
မိန်းကလေးရယ်
မင်းခြင်းတောင်းက လေးလှ
မင်းကိုယ်ခန္ဓာလည်း ပန်းလျပါပကော ။
ဘယ်လောက်ဝေးတဲ့ခရီးက
ထွက်ခွာခဲ့ပြီး
ဘယ်အမြတ်အစွန်းကို
မျှော်ကိုးငံလင့်ပါသလဲကွယ် ။
ခရီးကဝေး
နေကပူ ၊ ဖုတ်ကပူပါဘိသနဲ့ ။
ကြည့်ကွယ်
ကန်ကနက်ရှိုင်းပြီး ရေပြည့်နေတယ် ။
ကန်ရေက ကျီးမျက်လုံးလို နက်မှောင်တယ် ။
ကန်ဘောင်က ပြေပြေ ၊ မြက်တွေနဲ့ ညံ့သက်နေပါတယ် ။
မင်းရဲ့နွမ်းနယ်တဲ့ ခြေအစုံကို
ရေမှာ နှစ်ပါလားကွယ် ။
နေ့လည်လေပြည်က သူ့လက်ချောင်းတွေနဲ့
မင်းဆံပင်ကို ဖွသွားပေလိမ့်မယ် ။
ခိုလေးတွေက အိပ်ရာဝင်တေးသီချင်းတွေ
ညည်းကြလိမ့်မယ် ။
သစ်ရွက်ကလေးတွေက
အရိပ်တွေကြားမှာ အခြေချနေတဲ့
လျှို့ဝှက်ချက်တွေကို
တိုးတိုးတိတ်တိတ် ပြောပြကြလိမ့်မယ် ။
အချိန်တွေကုန်သွားပြီး
နေဝင်သွားတော့ရော အရေးလားကွယ် ။
အလင်းမှိန်မှိန်အောက်
လူမနှောတဲ့ တောမြိုင်ထဲမှာ
လမ်းပျောက်သွားတော့ရော အရေးလားကွယ် ။
ဒန်းပန်းကလေးတွေ ဝေနေတဲ့
စည်းရိုးတစ်ဘက် ဟောဟိုကဟာ
ကိုယ့်အိမ်လေ ။
ကိုယ် မင်းကို လမ်းပြပါ့မယ် ။
မင်းအတွက် အိပ်ရာခင်းပေးပါ့မယ် ။
မှန်အိမ်ကို မီးထွန်းပေးပါ့မယ် ။
မနက်လင်းလို့
နွားမတွေကို နို့ညှစ်တဲ့ အသံဗလံတွေနဲ့
ကျေးငှက်တွေ နိုးထကြတော့မှ
ကိုယ် မင်းကို နှိုးပါ့မယ် ။
မမြင်ရသော လမ်းကြောင်းရာကို
ရှာ၍ လိုက်တတ်သူများ။
ဤပျားတို့ကို
ပျားအုံမှ ထွက်လာအောင်
တွန်းနှင်ထုတ်ခဲ့သည်ကား
ဘယ်အရာနည်း ။
သူတို့၏
ထက်သန်သောတောင်ပံများမှ
ထွက်ပေါ်သော အသံကား
အဘယ် မြည်ကြွေးသံပါနည်း ။
ပန်း၏ ဝိညာဉ်တွင်
အိပ်စက်လျက်ရှိသော
ဂီတသံကို
သူတို့
အဘယ်ပုံ ကြားကြပါသနည်း ။
ပန်းဝတ်ရည်
ရှက်ရွံ့စွာ တိတ်ဆိတ်စွာ
စံမြန်းလျက်ရှိသော
တပင်တိုင် မြနန်းကို
သူတို့
အဘယ်ပုံ လမ်းစရှာ၍
တွေ့ကြပါသနည်း ။
ပင်လယ်စပ်က ပန်းဥယျာဉ်ထဲကို
ဝင်ရောက်လာတဲ့ နွေ ရယ် ။
ဒီနွေမှာ
ပုရစ်နုလေးတွေ ဖူးကိုက်လာရုံသာ ။
လေးတွဲ့တွဲ့တေးသွဲ့သံ
ဒီတေးသံဟာ
တောင်လေမှာ လှုပ်ရွတဲ့
သစ်ရွက်ခတ်သံသာ ။
ဒါနဲ့ပဲ တစ်နေကုန်ခဲ့ပြီလေ ။
ဒါပေမယ့် ပင်လယ်စပ်က ပန်းဥယျာဉ်ထဲ
ရောက်လာတဲ့နွေမှာ
အချစ်ပန်းတွေ ပွင့်လန်းလာပါစေ ။
ငါ့ရဲ့ ပျော်ရွှင်မှုသုခကို
မွေးဖွားစေပြီး
လက်ခုပ် ၊ လက်ဝါး တီးကာ
ကခုန်ကာ
တေးဆိုကာ ရှိပါစေ ။
မနက်ခင်းကိုလည်း
ချိုကြည်တဲ့ အံ့ဩမှုနဲ့
မျက်လုံးကလေး အဝိုင်းသား
ဖွင့်ကြည့်လာအောင် ပြုပါစေ ။

Title: (၁၂)
By: မြင့်စိုးလှိုင်
ဟို ရှေးအတီးတေက
နတ်ပန်းဥယျာဉ် တောင်တံခါးကို
ဖွင့်လှစ်ပြီး
ကမ္ဘာမြေရဲ့
ပထမအရွယ် နုပျိုခြင်းပေါ်
သင် ဆင်းသက်လာခဲ့တုန်းကပေါ့
နွေဦး ရယ် ။
ယောက်ျားမိန်းမတွေဟာ
အိမ်ပြင်ကို ပြေးထွက်လာကြ
ရယ်ကြ မောကြ
ကခုန်ကြတယ် ။
နောက် အပျော်တွေလွန်
ရုတ်တရက် အရူးအမူးဖြစ်ပြီး
တစ်ယောက်ကို တစ်ယောက်
ပန်းဝတ်မှုန်တွေနဲ့
ကြဲပက်ကြသတဲ့ ။
တန်းခူးလဆန်းစ အချိန်
သင်လာရာ လမ်းတစ်လျှောက်
ကြဲဖြန့်သွားလေ့ရှိတဲ့
ယူလာနေကျ ပန်းပွင့်ကလေးကို
နှစ်စဉ်မပျက် သင်ယူလာခဲ့တယ် ။
ဒါကြောင့်လည်း ကနေ့တော့
လေယူရာ သင်းပျံ့တတ်တဲ့
ပန်းပွင့်တွေရဲ့ မွှေးရနံ့တွေဟာ
ခုနေခါ အိပ်မက်မျှသာ ဖြစ်တော့တဲ့ နေ့တွေ
တိမ်ကောသွားတဲ့ ခေတ်ကမ္ဘာတွေ
ဒါတွေကို လွမ်းခန်းဖွင့်ရင်း
သက်ပြင်းချနေတာ ဖြစ်ပါသတဲ့ ။
သင့်လေညင်းကလည်း
လူတို့ရဲ့ ဘာသာစကားကနေ
တိမ်မြုပ် မှိန်ပြယ်သွားပြီဖြစ်တဲ့
ချစ်ပုံပြင်တွေနဲ့
ပြည့်သိပ်လို့နေပါသတဲ့ ။
တစ်နေ့
သင်ဟာ ကိုယ့်ဘဝထဲကို
ဖျိုးဖျိုးဖျပ်ဖျပ် ဝင်လာတော့
ကိုယ့်ဘဝမှာ အချစ်ဦးနဲ့ နဖူးတွေ့မို့
ရင်တလှပ်လှပ် ခုန်ခဲ့ရတယ် ။
အဲဒီက အစပြုပြီး
ဒီအရိုးခံ ပျော်ရွှင်မှုနဲ့
နူးညံ့တဲ့ စိုးထိတ်မှုဟာ
နှစ်စဉ်နှစ်တိုင်းပဲ
သင့် သံပရာပွင့်တွေရဲ့
စိမ်းစိုစို ဖူးငုံဦးတွေထဲမှာ
သိုသိပ် ပုန်းခိုလာတော့တယ် ။
သင့် နှင်းဆီနီတွေကလည်း
သူတို့ရဲ့ နီမောင်းတဲ့ တိတ်ဆိတ်မှုထဲမှာ
ကိုယ့်နှုတ်က ထုတ်ဟ မပြောတတ်တာတွေကို
ဆောင်ကြည်းလာကြတယ် ။
အဲဒီ လကဆုန်ရဲ့ နေ့တွေရယ်
သီချင်းစပ်ချိန်တွေကို အမှတ်ရမှုရယ်က
သစ်ရွက်နုတွေ လှုပ်ခတ်လို့
ထွက်လာတဲ့ ညည်းသံသဲ့သဲ့မှာ
အဖန်တလဲလဲ ပေါ်ပေါက်နေတော့တယ် ။

Title: (၁၃)
By: မြင့်စိုးလှိုင်
မနေ့ညက
ဥယျာဉ်ထဲမှာ
ကိုယ့်ရဲ့ အမြှုပ်ထနေတဲ့
ပျိုရွယ်ခြင်း စပျစ်ဝိုင်နဲ့
မင်းကို ကိုယ်ဧည့်ဝတ်ပြုခဲ့တယ် ။
မင်းက
ခွက်ကို နှုတ်ခမ်းနဲ့ ထိလိုက်တယ် ။
ကိုယ်က
မင်းရဲ့မျက်နာဖုံးခြုံလွှာကို ပင့်မ
ဆံမြိတ်နွယ်ကို ဖြေလျော့
နှုတ်ဆိတ်လျက် ချိုအေးတဲ့
မင်းမျက်နှာလေးကို
ကိုယ့်ရင်ပေါ် ယိမ်းငိုက်လာအောင်
ဆွဲယူလိုက်တော့
မင်းက
မျက်လုံးလေးတွေကို မှိတ်ထားရင်း
ပြုံးလို့လေ ။
အိပ်မွေ့လောကမှာ
ငွေလရဲ့အိပ်မက် ဖြန့်ကြက်နေချိန်
မနေ့ညတုန်းကပေါ့ ။
ဒီကနေ့
ဆီးနှင်းဆွတ်ဖျန်း ၊ အေးငြိမ်းချမ်းတဲ့
အရုဏ်ဦးမှာ
မင်းက ဘုရားကျောင်းဆီ သွားနေတယ် ။
ရေချိုးသန့်စင်ပြီး ၊ အဝတ်ဖြူဖြူလေးဝတ်လို့
လက်ထဲမှာလည်း ခြင်းနဲ့တစ်လုံး ပန်းတွေထည့်လို့
ကိုယ်ကတော့
နံနက်ခင်းရဲ့ ဆိတ်ငြိမ်ခြင်းမှာ
ကျောင်းတော်ကိုသွားရာ
အရောက်အပေါက်နည်းတဲ့ လမ်းနံဘေး
သစ်ပင်ရိပ်အောက်ကနေ
ခေါင်းငုံ့ပြီး ရပ်လိုပေါ့ ။

Title: (၁၄)
By: မြင့်စိုးလှိုင်
တကယ်လို့
ဒီနေ့ မောင် စိတ်တိုနေတယ်ဆို
မောင့်ကို ခွင့်လွှတ်ပါ အချစ်ရယ် ။
နွေ မိုးဦး တစ်ဖြိုက်သွန်းလို့
မြစ်ကမ်းဘေးက တောအုပ်ဟာ
အသက်ဝင်လာတယ် ။
ပင်လုံးကျွတ် ပွင့်ဝေနေတဲ့
မအူပင်တွေကလည်း
တိုးဖြတ်သွားတဲ့ ညင်းလေပြည်ကို
နံ့သာစွတ်တဲ့ ယမကာခွက်နဲ့
ဖြားယောင်းမြူ့ချော့နေပြန်တယ် ။
ကြည့်ပါဦး
ကောင်းကင်ထောင့်တိုင်းစပ်အောင်
လျှပ်စစ်တွေက
မျက်စောင်း တဝင်းဝင်းနဲ့ကွယ် ။
လေကလည်း
မေ့ဆံပင်တွေကို
ထင်တိုင်း ကြဲဖွနေပြန်တယ် ။
တကယ်လို့
ဒီနေ့ မောင် မေ့ကို အရေးတယူ ဖေးကူနေတယ်ဆိုရင်
မောင့်ကို ခွင့်လွှတ်ပါလေဦး အချစ်ရယ် ။
နေ့စဉ် မြင်နေကျ လောကဟာ
မိုးမှောင်ထဲမှာ ကွယ်ပုန်းနေတယ် ။
ရွာထဲမှာ အလုပ်မှန်သမျှ ရပ်ထားရတယ် ။
စားကျက်တွေလည်း အထီးတည်းသာ ဖြစ်တော့တယ် ။
ရွာလုလု မိုးဒေဝါက
မေ့ရဲ့ မျက်ဝန်းနက်ကလေးတွေထဲမှာ
သူ့ဂီတကို ရှာတွေ့သွားတယ် ။
အပြာထည်ကလေး ဝတ်ထားတဲ့
ဝါဆိုမိုးကတော့
မေ့အိမ်တံခါးဝမှာ
မေ့ ဆံကေဦးအတွက်
စံပယ်ပွင့်တွေနဲ့ ကြိုလင့်လျက်ပါကွယ် ။

Title: (၁၅)
By: မြင့်စိုးလှိုင်
ရွာထဲက အိမ်နီးချင်းတွေက
သူ့ကို ညိုမလို့ ခေါ်ကြတယ် ။
ဒါပေမယ့်
ကိုယ့်နှလုံးသားထဲမှာတော့
သူဟာ နှင်းပန်းကလေးတစ်ပွင့်သာ ဖြစ်ပါသည်။
ဟုတ်ကဲ့
မလှပေမယ့်
နှင်းပန်းကလေးတစ်ပွင့် ဖြစ်ပါရဲ့ ။
သူ့ကို
လယ်ထဲမှာ စတွေ့ဖူးတုန်းက
အလင်းရောင်ဟာ
တိမ်ထုကို ဖောက်ပြီး ကျဆင်းနေတယ် ။
သူ့ခေါင်းမှာ အဆောင်းမပါ
သူ့မျက်နှာဖုံးကိုလည်း လှပ်ထားတယ်
သူ့ကျစ်ဆံမြီးက လည်ကုပ်ပေါ်
လျော့ရဲ တွဲခိုလို့ရယ် ။
ရွာထဲမှာ
သူများတွေ ပြောသလို
သူဟာ အသားညိုချင်ညိုမယ် ။
ဒါပေမယ့်
ကိုယ်ကတော့
သူ့ရဲ့ ညိုမှောင်တဲ့ မျက်ဝန်းအစုံကိုသာ
တွေ့ရှိခဲ့ပါတယ် ။
ဒါကိုပဲ
ကိုယ်က ဝမ်းသာနေမိတယ် ။
လေရဲ့ တိုးအားက မုန်တိုင်းရဲ့ ရှေ့ပြေးဖြစ်လာတယ် ။
သူ့နွားမ စာဉကြီး လန့်အော်သံကြားရတော့
တဲပြင်ကို သူပြေးထွက်လာတယ် ။
သူ့မျက်လုံးရွဲကြီးတွေနဲ့
တိမ်တိုက်ဆီ
ခဏ မော့ကြည့်တော့
ကောင်းကင်မှာ ရွာဟန်ပြင်နေတဲ့
မိုးရိပ်မိုးငွေ့ကို ခံစားလိုက်ရတယ် ။
ကိုယ်က လယ်ကွင်းထောင့်မှာ ရပ်နေတယ် ။
ကိုယ့်ကို သူသတိထားမိမလား မသိ ။
ဒါတော့ သူ့ကိုယ်သူသာ သိလိမ့်မယ် ။
(အေးလေ ဒါကို ကိုယ်သိပါတယ်)
သူဟာ
နွေ မိုးပြေးတမန်လို မှိုင်းပြာညိုတယ်
ပန်းတွေဝေတဲ့ တောတန်းရိပ်လို မှိုင်းပြာညိုတယ် ။
အလိုမပြည့်တဲ့ ကဆုန်ညမှာ
အမည်မသိ အချစ်ကို တမ်းတစိတ်လိုပဲ
မှိုင်းပြာညိုလေတယ် ။

Title: (၁၆)
By: မြင့်စိုးလှိုင်
ကန်စပ်က ရေဆင်းလှေကားထစ်လေးတွေ
ပျက်ပြိုနေတဲ့
ရေကန်နားမှာ သူနေပါတယ် ။
ညချမ်းများစွာ
သူဟာ
ဝါးရွက်တွေ ယိမ်းထိုးလို့
မူးရိပ်ရိပ်ဖြစ်နေတဲ့ လမင်းကို
ငေးမော ကြည့်ရှုနေတတ်တယ် ။
မိုးရွာတဲ့ နေ့တွေဆို
ကောက်ပင်ပျိုတွေဖြတ်ပြီး
စိုထိုင်းတဲ့ မြေသင်းနံ့က
သူ့ဆီ လွင့်ပျံလာတတ်တယ် ။
သူ့ကို ချစ်စနိုးခေါ်တဲ့
နာမည်လေးဟာ
ဟောဟို စွံပလွံပင် အုပ်တွေကြားမှာရော
မိန်းကလေးတွေ စကားတပြောပြောနဲ့
ဆောင်းတွင်းသုံး ဂွမ်းကပ်တွေချုပ်ရာ
မြေတလင်းမှာရော
အကျော်တစောပေါ့ ။
ဒီကန်ရေတွေကတော့
ရေထဲမှာ ကူးခတ်ခဲ့တဲ့
သူ့ကိုယ်လက်အင်္ဂါတွေကို
ရေနက်ရာမှာ
အမှတ်တရ သိမ်းဆည်းထားပေးလိမ့်မယ် ။
ပြီး သူ့ရဲ့ ရေစိုနေတဲ့ ခြေအစုံက
တစ်နေ့ပြီး တစ်နေ့
ရွာအဝင် လမ်းကလေးပေါ်မှာ
ခြေရာလေးတွေ ချန်ထားခဲ့ကြတယ် ။
ကနေ့ ရေခပ်ရအောင်
ရေအိုးကိုယ်စီနဲ့ လာကြတဲ့ မိန်းမပျိုတွေ
မထိမခိုက် စရုံ ပြောင်ရုံလေးနဲ့
သူ့အပြုံးကို တွေ့ကြရတယ် ။
လယ်သမားအိုကြီးကလည်း
နွား ရေချိုးဆင်းရင်း
သူ့အိမ်တံခါးဝမှာ ရပ်ပြီး
နေ့စဉ်နှုတ်ဆတ်နေကျပေါ့ ။
ရွက်လွှင့်သွားတဲ့ လေတွေဟာ
ဒီရွာကလေးကို ဖြတ်သန်းသွားကြတယ် ။
ခရီးသွားတွေကလည်း
ဟိုညောင်ပင်အောက်မှာ
စခန်းထောက်ကြတယ် ။
လှမ်းမြင်နေတဲ့ ရေတိမ်ကမ်းစပ်ဆီ
ဖြတ်ကူးတဲ့ ကူးတို့လှေကလည်း
လူတွေကို
ဈေးဆီ သယ်ပို့ပေးနေတယ် ။
ဒါပေမယ့်
သူတို့ဟာ
ရွာလမ်းနံဘေးက
ရေဆင်းလှေကားထစ်လေးတွေ
ပျက်ပြိုနေတဲ့ ရေကန်နားက
ဒီနေရာကလေးကိုတော့
အမှတ်မထားမိကြပါဘူး ။
အဲဒီနေရာဟာ
ကျွန်တော်ချစ်တဲ့'မေ'
သူနေတဲ့ နေရာလေ ။

Title: (၁၇)
By: မြင့်စိုးလှိုင်
ခေတ်ကာလတွေ တရွေ့ရွေ့ပြောင်းလို့
ပျားတွေက နွေဉယျာဉ်တွေထဲ
ခေါက်တုံ့ လူးလာပျံသန်းနေကြတုန်း
လမင်းက
ကုမုဒြာကြာတွေကို ပြုံးကြည့်နေတုန်း
လျှပ်ပန်းတွေက တိမ်ထုကို
ဝင်းလက်တဲ့အနမ်းတွေနဲ့ ဖြတ်သန်းလိုက်ပြီး
ရယ်မောရင်း လှစ်ကနဲ ပြေးခွာတုန်းမှာ
ကဗျာဆရာဟာ
သစ်ပင်တွေ မိုးတိမ်တွေနဲ့အတူ
ထောင့်တစ်ထောင့်မှာ
တစ်ကိုယ်တည်း ရပ်လို့ရတယ် ။
ပန်းပွင့်က
ဆန်းစသော်တာကို ငေးကြည့်နေသလို
ကဗျာဆရာကလည်း
သူ့နှလုံးသားကို သိုသိပ်ပြီး
အိပ်မက်တွေကို ငေးကြည့်နေရှာတယ် ။
ငေးရင်းက
နွေလေညင်းလို
ဦးတည်ရာမဲ့ လွင့်ပါးလျက်
တန်းခူးလ တစ်ညနေ
လမင်းက
နေဝင်ရာ ရေနက်ထဲကနေ
စီဖောင်းလို ပေါ်ထွက်လာချိန်
မိန်းမပျိုတစ်ယောက်က
သစ်ပင်ရေလောင်းနေတုန်း ။
တစ်ယောက်က
သမင်ပျိုမကို အစာကျွေးနေတုန်း ။
အခြားတစ်ယောက်က
သူ့ဒေါင်းကလေးကို ကခိုင်းတုန်းမှာ
ကဗျာဆရာဟာ
ရုတ်ချည်း စာဆိုလိုက်တယ် ။
အို လောကရဲ့ လျှို့ဝှက်ချက်တွေကို
နားထောင်ကြပါ ။
နှင်းပန်းဟာ
လမင်းရဲ့အချစ်ကို မျှော်မော့ရင်း
ဖျော့တော့နေရှာပြီ ။
ကြာပွင့်က
မနက်နေရဲ့ ရှေ့မှောက်မှာ
သူ့မျက်နှာဖုံးပဝါကို လှပ်လိုက်ပြီ ။
အကြောင်းရင်းကို တွေးကြည့်ရင်
ရိုးရိုးလေးပါ။
စံပယ်ဦးရဲ့ နားဝမှာ
တဝီဝီမြည်တဲ့ ပျားဝဲသံရဲ့ အဓိပ္ပာယ်ကို
ပညာရှိသူတွေ မသိကြဘူး ။
ဒါပေမယ့်
ကဗျာဆရာကတော့ သိပါတယ်တဲ့ ။
နေက
ရဲရဲညီးတဲ့ တောက်လောင်မှုနဲ့
နိမ့်ဆင်းသွားပြီး
လ က
သစ်ပင်တွေရဲ့ နောက်ကွယ်ကနေ
တုံ့ဆိုင်းဆိုင်း ပေါ်လာတုန်း ။
တောင်လေက
ကြာပွင့်ကို တီးတိုးပြောသတဲ့ ။
'ကဗျာဆရာဟာ
လူပုံကြည့်တော့ ရိုးပုံရိုးလက်နဲ့
တကယ်ရိုးပုံ မရပါဘူး'တဲ့ ။
အပျို လူပျိုလေးတွေက
လက်ခုပ်လက်ဝါးတီးပြီး
'လောကကြီးရဲ့ လျှို့ဝှက်ချက်ကို တွေ့ပြီ' လို့
ဟစ်ကြွေးကြသတဲ့ ။
တစ်ယောက်မျက်နှာ
တစ်ယောက်ကြည့်ကာနဲ့လည်း
တေးဆိုခဲ့ ။
'တို့များရဲ့ လျှို့ဝှက်ချက်တွေကိုလည်း
မတွေးတော မငဲ့ကွက်
ဖော်ထုတ်လိုက်ကြပါစို့ရဲ့ ။

Title: (၁၈)
By: မြင့်စိုးလှိုင်
မင်းသာ မင်းအသည်းနှလုံးကိုကိုယ့်ကိုပေးမယ်ဆိုရင်
မင်းဘဝမှာ အယုအယတွေချည်း ဖြစ်စေ့မယ်
လမ်းဆုံဘေးက ကိုယ့်အိမ်ဟာ တံခါးပွင့်နေပြီး
ကိုယ့်စိတ်က ကိုယ်နဲ့ကွာနေတယ်
ကိုယ်က သီချင်းဆိုတောကိုး ။
မင်းသာ မင်းအသည်းနှလုံးကိုယ့်ကိုပေးမယ်ဆိုရင်
ဒါကို ကိုယ်က ဘာကြောင့်ဘယ်လိုဆိုတာ
အဖြေရှာ မနေပါဘူးကွယ် ။
ခုနေ ကိုယ့်စာသားလေးကို
မင်းအတွက် ချစ်သက်သေအဖြစ်
တေးသံနဲ့ ဖော်ပြနိုင်မယ်
ဂီတသံ ဆိတ်သွားတဲ့အခါ
ဒါကို ကိုယ်က စုံစုံမက်မက်
သိမ်းဆည်းထားချင်တယ်ဆိုရင်
ကိုယ့်ကို ခွင့်လွှတ်ပါလေဦးကွယ် ။
ဘာပြုလို့လဲဆိုတော့
'မေ'မှာ ချမှတ်တဲ့ စည်းမျဉ်းဥပဒေသဟာ
'ဒီဇင်ဘာ'မှာ လုံးလုံးလျားလျား
ကျိုးပေါက် ပျက်ပြယ်တတ်လို့ပါပဲကွယ် ။
မင်းသာ မင်းအသည်းနှလုံးကို ကိုယ့်ကိုပေးမယ်ဆိုရင်
ဒါကို အမြဲတသသ သတိလည်း ရမနေလေနဲ့ ။
မင်းမျက်လုံးတွေက အချစ်ကြောင့် တေးဆိုပြီး
မင်းအသံမှာ ရယ်မောသံနဲ့တလွင်လွင် ရှိနေချိန်မျိုးမှာ
မင်းအမေ့အတွက်
ကိုယ့်အဖြေတွေက ရိုင်းချင်လည်း ရိုင်းပေလိမ့်မယ် ။
အချက်အလက်နဲ့
ကတ်ကတ်သတ်သတ် အမှားကင်းတာမျိုးလည်း
ဟုတ်ချင်မှ ဟုတ်မယ် ။
ကိုယ့်အဖြေဟာ
အမြဲထာဝရ ယုံကြည်နေဖို့ရယ်
ပြီးတော့
လုံးလုံးလျားလျား မေ့ပစ်လိုက်ဖို့သာ
ဖြစ်ပါတယ်ကွယ် ။

Title: (၁၉)
By: မြင့်စိုးလှိုင်
စာအုပ်ထဲမှာ အဆိုရှိတယ် ။
အသက်ငါးဆယ်ပြည့်လျှင်
အကြင်ပုဂ္ဂိုလ်သည်
တောမှီဓလေ့နှင့်ယောဂီမွေ့ရန် အလို့ငှာ
ဆူညံသောင်းသဲ လောကဝဲကို
စွန့်ခွာအပ်သတဲ့ ။
ဒါပေမယ့်
ကဗျာဆရာ က ဒါကို
ကန့်ကွက်တယ် ။
အရညဝါသီ တောမှီဓလေ့ဟာ
ပျိုရွယ်သူအတွက်သာ ဖြစ်ရမယ် ။
တောအရပ်ဆိုတာ
ပန်းတို့မွေးဖွားရာ
ငှက်တွေ ပျားတွေ ကျက်စားရာ၊
ပြီးတော့
ချစ်သူတို့ရဲ့ ရင်ဖိုစရာ
နှစ်ကိုယ်ကြား ဆိုစကားကို
ကြိုလင့်နေတဲ့
လျှိုမြောင် ချောင်ကြားတွေလည်း ရှိရာအရပ်ပါ ။
အဲဒီအရပ်မှာ
နွယ်ပန်းတွေကို နမ်းမွှေးတဲ့
လရောင်အေးထဲ
လေးနက်တဲ့ မှာတမ်းတွေ ပါလာတယ် ။
ဒါပေမယ့်
ဒါကိုနားလည်သူဟာ
ငါးဆယ်အောက် အပုံကြီးငယ်သူတွေသာ
ဖြစ်ပါတယ် ။
နို့ပြီး
လူငယ်ဆိုတာက
အတွေ့အကြုံ နည်းသလောက်
ဇွဲနပဲ ကြီးတတ်ပါပေ့ ။
ဒါကြောင့်လည်း
သက်ကြီး ရွယ်အိုတွေက
အိမ့်တာဝန် ထမ်းသင့်ပြီ
လူငယ် လူရွယ်တွေက
အချစ် စည်းမျဉ်း ကျင့်ဝတ်တွေနဲ့
သစ်တစ်ပင် ဝါးတစ်ပင်ရိပ်မှာ
တစ်ကိုယ်ရေ ကျင့်သုံးဆောက်တည်အပ်ပေတယ် ။

Title: (၂၀)
By: မြင့်စိုးလှိုင်
ကိုယ့်သီချင်းရယ်
မင်းအတွက် ဈေးကွက်က
ဘယ်မှာပါလဲကွယ် ။
ပညာရှိတွေရဲ့ နှာခေါင်းရှုတ်သံနဲ့
နွေလေညင်းကို
ဖရိုဖရဲဖြစ်စေတဲ့ အရပ်မှာလား ။
ဆီထည့်လို့ ဆီပုံးဖြစ်သလား
ဆီပုံးဖြစ်လို့ ဆီထည့်ရသလားနဲ့
လူတွေ အတောမသတ်
ငြင်းခုံရာ အရပ်မှာကား ။
လှပ်လှပ်ပေါ့ပါး ပြေးရွှေ့လျားမှုအပေါ်
မျက်မှောင်တကြုတ်ကြုတ် လုပ်နေတတ်တဲ့
ပေစာ ဝါရော်ရော်တွေ
ရှိရာအရပ်မှာလား ။
ကိုယ့်တေးသီချင်းက
အော်ပြီး ပြောတယ် ။
အလိုဗျာ
မဟုတ်ကို မဟုတ်ရပါ ။
ကိုယ့်သီချင်းရယ်
မင်းအတွက် ဈေးကွက်က
ဘယ်မှာပါလဲကွယ်
လူကုံထံက ဂုဏ်မာနနဲ့
ကျောက်ဖြူနန်းတော်ထဲမှာ စံမြန်းရင်း
အဆီယစ်ဆူဖြိုး လို့
သူ့စာအုပ်တွေကို
စင်ပေါ်တင် လို့
သားရေဖုံး ဖုံးလို့
ရွှေဇဝါအုပ် လို့
ကျေးကျွန်တွေက ဖုန်ခါ လို့
လက်ဖျားနဲ့ မတို့ဖူးတဲ့
စာမျက်နှာတွေက
လူနားမလည်နိုင်တဲ့
ဘုရားသခင်ကို ရည်ညွှန်းလို့ထားရာ အရပ်မှာလား ။
ကိုယ့်တေးသီချင်းက
အသက်တောင်မရှုဘဲ
ပြန်ပြောရှာတယ် ။
အလိုလေး မဟုတ်ရေးချ မဟုတ်သေး ။
ကိုယ့်သီချင်းရယ်
မင်းအတွက် ဈေးကွက်က
ဘယ်မှာပါလဲကွယ် ။
ကျောင်းသားကလေးက ထိုင်ပြီး
ခေါင်းကိုတော့ စာအုပ်တွေပေါ် ငုံ့စိုက်ထား
စိတ်က လူငယ်သဘာဝ အိပ်မက်နယ်မြေထဲ
စွေချင်တိုင်း စွေနေတဲ့ အရပ်မှလား ။
စကားပြေက စားပွဲပေါ်မှာ
မျက်ကလဲ ဆန်ပြာဖြစ်နေပြီး
ကဗျာက နှလုံးသားထဲ
ဝင်ပုန်းနေရာ အရပ်မှာလား ။
ဖုန်တသောသောနဲ့
အဲဒီ ဖရိုဖရဲကြားမှာ
မင်းက တူပုန်းတမ်းကစားချင်ပါသလား လို့မေးတော့
ကိုယ့်တေးသီချင်းက
အနေကျဉ်းကျုံ့ဟန်နဲ့
ရွှေခွန်းတုံ့ မပြန်ခဲ့ ။
ကိုယ့်သီချင်းရယ်
မင်းအတွက် ဈေးကွက်က
ဘယ်မှာပါလဲကွယ် ။
အိမ်ထဲမှာ အလုပ်များနေတဲ့
မိန်းမပျိုက
အားလပ်တုန်း သူ့အိပ်ခန်းထဲ ပြေးဝင်
ဆံပင်က ဆီမွှေးနံ့ကူးပြီး
ကလေးလက်နဲ့ အကိုင် ကြမ်းကြမ်းကိုင်ထားတဲ့
စိတ်ကူးယဉ် အချစ်ဝတ္ထုစာအုပ်ကို
ခေါင်းအုံးအောက်ကနေ
ဆတ်ခနဲ ကောက်ကိုင်လိုက်ရာ
အရပ်မှာ ဖြစ်ပါသလား ။
ကိုယ့်တေးသီချင်းက
သက်ပြင်းချရင်း
မရေရာ စိတ်ဆန္ဒနဲ့ လှုပ်ရှားသွားတယ် ။
ကိုယ့်သီချင်းရယ်
မင်းအတွက် ဈေးကွက်က
ဘယ်မှာပါလဲကွယ်
ကျေးငှက်ရဲ့
တေးဆိုသံ တစ်စတစ်နကိုတောင် လက်မလွှတ်ရာ ၊
စမ်းရေစီးသံက
သူ့ဉာဏ်ပညာ အပြည့်အဝကို တွေ့ရှိရာ ၊
ရင်ခုန်လှုပ်ရှားနေတဲ့
နှလုံးသားအစုံပေါ်
လောကစောင်းကြိုး တီးခတ်နှိုးလို့
ဂီတနဲ့ သွန်းဖြိုးရာ အရပ်မှာ ဖြစ်ပါသလား ။
ကိုယ့်တေးသီချင်းက
အားပါးတရ လှစ်ဟခဲ့ ။
ဟုတ်ကဲ့
ဟုတ်ကဲ့
ဟုတ်ပါသတဲ့ ။

Title: (၂၁)
By: မြင့်စိုးလှိုင်
ကိုယ်တွေးမိတယ် အချစ်
ဘဝအရုဏ်မကျင်းမီမှာ
မင်းက
ပျော်စရာအိပ်မက်တွေရဲ့
ရေတံခါန်အောက်မှာ ရပ်နေပြီ ။
ရေအလျဉ်အဟုန်နဲ့
မင်းရဲ့သွေးအားကို ဖြည့်တင်းနေတယ်လို့ ။
နောက်
မင်းသွားတဲ့ လမ်းကြောင်းဟာ
နတ်ပန်းဥယျာဉ်ကို ဖြတ်သန်းသွားမယ် ။
အဲဒီမှာ
သဲသဲလှုပ်နေတဲ့
စံပယ်တွေ
နှင်းပန်းတွေ
သော်ကပွင့်တွေ
မင်းရင်ခွင်ထဲ
အဆုပ်လိုက် အဆုပ်လိုက် ကြွေကျနေကြလို့
မင်းအသည်းနှလုံးဆီ ရောက်တော့
မြူးထူးပျော်ပါးလို့ပေါ့ ။
မင်းရယ်သံက
သံစဉ်ရဲ့ လွှမ်းမိုးမှုအောက်မှာ
စာသားတွေ ပျောက်ကွယ်သွားရတဲ့
တေးတစ်ပုဒ်ပါပဲ ၊
မမြင်ရတဲ့ ပန်းပွင့်တွေဆီကလာတဲ့
မွှေးရနံ့မှာ ကြည်နူးရတဲ့
ယစ်မူးသာယာမှုပါပဲ ။
လမင်းက
မင်းရင်ထဲမှာ ပုန်းနေပြီး
မင်းနှုတ်ခမ်း ပြတင်းကနေ
ဖောက်ထွင်းလာတဲ့ ငွေလရောင်ပါပဲ ။
ကိုယ်ဟာ
ဆင်ခြင်တုံကို မတောင်းဆိုဘူး ။
အကြောင်းရင်း ဆိုတာလည်း
မေ့ထားတယ် ။
ကိုယ်တစ်ခုပဲ သိတယ် ။
မင်းရယ်သံဟာ
ဘဝသောင်းကျန်းရဲ့ ပေါက်ကွဲသံ ။

Title: (၂၂)
By: မြင့်စိုးလှိုင်
ငါ့အိမ်ထဲက
ယဉ်ကျေးမှုဂုဏ်ပုဒ်တွေ
မျိုးပြုတ်အောင် ပျက်သုဉ်းသွားစမ်းပါစေ
ရင်ကော့ပြီး ငါခံယူပါ့မယ်
အဲ ပျော်စရာကောင်းတဲ့
အနာဂတ် တစ်ချိန်ချိန်မှာ
ငါဟာ
'ဘရင်ဒါ' တောအရပ်မှာ
နွားကျောင်းသား သူငယ်လေးအဖြစ်သာ
မွေးဖွားလာပါရစေ ။
နွားအုပ်ကို
စားကျက်ထဲ လှန်ထားတဲ့
နွားကျောင်းသားလေးက
ညောင်ပင်အောက်မှာထိုင်လျက်
ခရေပွင့်တွေကို
ပျင်းတိပျင်းတွဲနဲ့
ပန်းကုံးသီလျက် ။
ယမုန်နာရဲ့
အေးမြနက်ရှိုင်းတဲ့ ရေစီးမှာ
လက်ကိုနှစ်လိုက်
လက်ခုပ်နဲ့ ခပ်ပက်လိုက်
လုပ်ရတာကို သူစုံမက်ရဲ့ ။
မနက်အရုဏ်ကျင်းတော့
သူ့အဖော်တွေကို
အိပ်ရာကနှိုးတယ် ။
လမ်းထဲက အိမ်တိုင်းမှာလည်း
ထောပတ်လုပ်တဲ့ ပုံးလှည့်သံတွေ
သောသောညံလာတယ် ။
နွားအုပ်ရဲ့ နောက်က
ဖုန်လုံးတွေ အလိပ်လိပ်ထလာတယ် ။
မိန်းမပျိုတွေက
နွားနို့ညှစ်ရအောင်
အိမ်ဝိုင်းလယ်ကို ထွက်လာကြတယ် ။
ကုက္ကိုပင်တွေအောက်မှာ
အရိပ်တွေ သိပ်သည်းလာပြီး
မြစ်ကမ်းပါးတွေပေါ်
မှောင်ရီဖျိုးဖျ စုစည်းလာတုန်း ။
ရေစီးကြမ်းတဲ့
ရေပြင်ကို ဖြတ်ကူးရင်း
နွားနို့သည်မလေးတွေ
ကြောက်ကြောက်လန့်လန့်နဲ့
တုန်လှုပ်နေကြတုန်း ။
ဒေါင်းတွေက အိုးဝေ အိုးဝေနဲ့
အမြီးကို ဖြန့်ပြီး
တောထဲမှာ ကနေတုန်း ။
နွားကျောင်းသားသူငယ်က
နွေရာသီ မိုးတိမ်တွေကို
စောင့်ကြည့်နေတယ် ။
တန်ခူးညဟာ
ပွင့်စပန်းလို ချိုကြည်နေတုန်း
သူဟာ
ဆံပင်ကြားမှာ ဒေါင်းတောင်တစ်တောင်ထိုးလို့
တောအုပ်ထဲကို
ဝင်ရောက်ပျောက်ကွယ်သွားတယ် ။
သစ်ကိုင်းတွေပေါ်က
နွယ်ဒန်းတွေမှာ
ပန်းတွေနဲ့ ယှက်လိမ်နေတယ် ။
တောင်လေက
ဂီတနဲ့ ရင်တခုန်ခုန် ။
မြူးထူးတဲ့
သိုးကျောင်းသား သူငယ်တွေကလည်း
ပြာလဲ့လဲ့မြစ်ရဲ့
ကမ်းပါးတွေပေါ်မှာ
ဝိုင်းဖွဲ့ကြတယ် ။
ဟင့်အင်း
ဘင်္ဂလားပြည်သစ်ရဲ့ ခေတ်သစ်မှာ
ငါ
ခေါင်းဆောင်မဖြစ်ချင်ပါ
ရောင်းရင်းတို့ရယ် ။
ပညာဉာဏ် မှောင်ကျရာမှာ
ယဉ်ကျေးမှု မီးအိမ်ကို
ငါ
မရမက မထွန်းညှိချင်ပါ ။
ငါဟာ
ဘရင်ဒါနယ် ကျေးရွာ တစ်ရွာက
အရိပ်ဝေတဲ့
အာသောက ပင်အုပ်ရဲ့အောက်
မိန်းမပျိုတွေ
နွားနို့ကို ထောပတ်လုပ်တဲ့နေရာမှာ
လူပြန်ဖြစ်ချင်တာ တစ်ခုပါ ။
ရွာနဲ့ဝေးဝေးက
အင်းအိုင်လေးတွေရဲ့
သဲဖွေးဖွေး ကမ်းစပ်ကို
ကိုယ်မြတ်နိုးတယ် ။
အဲဒီမှာ
ဝမ်းဘဲတွေ တဂပ်ဂပ်အော်လို့
လိပ်တွေက နေဆာလှုံကြ ၊
ညနေအေးချိန်ဆို
ခရီးကျွံ တံငါလှေတွေက
ကိုင်းတောအရိပ်ကို
နားခိုလာကြနဲ့ပေါ့ ။
မင်းက
ဝါးရုံဝါးခတ်တွေနဲ့
အရိပ်ဝေတဲ့
ကမ်းစပ်ကို မြတ်နိုးတယ် ။
အဲဒီမှာ
ကောက်ကွေ့တဲ့
လူသွားလမ်းကလေးအတိုင်း
မိန်းမပျိုလေးတွေက
ရေအိုးကိုယ်စီနဲ့
ရေခပ်ဆင်းကြတယ် ။
တစ်စင်းတည်းသော
မြစ်မင်းဧရာက
မြစ်ကမ်းပါးနှစ်ဘက်အတွက်
တစ်ပုဒ်တည်းသော
တေးသီချင်းကို သီကျူးရင်း
ကိုယ်တို့နှစ်ဦးကြား
ဖြတ်သန်း စီးဆင်းသွားတယ် ။
ကိုယ်က
ကြယ်ပွင့်တွေအောက်
သဲသောင်ပေါ်မှာ
တစ်ကိုယ်တည်း လဲလျောင်းရင်း
ဒီသီချင်းကို နားဆင်ခဲ့တယ် ။
မင်းက
မနက်ခင်းအလင်းရောင်မှာ
ကမ်းပါးစောင်း ကမူစွန်းကနေ
ထိုင်ရင်း နားဆင်ခဲ့ပါတယ် ။
မင်းမသိတဲ့
စာသားတွေကို
ကိုယ်သာကြားခဲ့ရတယ် ။
မင်းကို
ရည်ညွှန်းတင်စားခဲ့တဲ့
လျှိုဝှက်ချက်ကလည်း
ကိုယ့်အတွက်
ထာဝရ လျှိုဝှက်ဆန်းကြယ်နေလိမ့်မယ် ။

Title: (၂၄)
By: မြင့်စိုးလှိုင်
မင်း အိမ်ပြတင်းက တစ်ပိုင်းပွင့်ဟ
မျက်နှာဖုံး ဇာပဝါကို တစ်ဝက်မလို့
ပြိုးပြိုးပြောင်ပြောင် နဲ့လာမယ့်
ဖန်လက်ကောက်သည်ကို
မင်း ရပ်စောင့်နေတယ်နော် ။
ဖုန်ထူထူလမ်းပေါ်
တအီအီမြည်တဲ့
ဝန်တင်လှည်း
အဝေးကမြစ်ကိုဖြတ်ပြီး
မိုးကုတ်စက်ဝိုင်းတစ်လျှောက်
တွားသွားနေတဲ့ လှေရွက်
ဒါတွေကို
မင်း ပျင်းပျင်းရိရိ
ငေးကြည့်နေတယ်နော် ။
မင်းအတွက် လောကဟာ
ဗိုင်းငင်နေတဲ့ အမယ်အိုရဲ့
ဘုရားစာရွတ်သံနဲ့ တူနေမှာပဲနော်
မရေမရာ နိမိတ်ပုံတွေ ရောထွေးနေတဲ့
အဓိပ္ပာယ်မဲ့ ကာရန်တွေနဲ့လေ ။
ဒါပေမယ့်
ပျင်းစရာ ပူလောလော
ခုလို နေ့လယ်မှာ
သူစိမ်းယောက်ျား တစ်ယောက်ဟာ
လက်ဝတ်လက်စား အထူးအဆန်းတွေ
ထည့်ထားတဲ့
ခြင်းတောင်းကို သယ်ဆောင်ပြီး
လာနေမယ် မနေဘူးဆိုတာ
ဘယ်သူသိပါ့မလဲကွယ် ။
သူဟာ
မင်းအိမ်တံခါးကို ဖြတ်ပြီး
အသံအောင်အောင်နဲ့
အော်သွားပေလိမ့်မယ်
ဒီတော့
မင်းက ပြတင်းတံခါးကို
ဝုန်းကနဲဖွင့်၍
မျက်နှာဖုံး ဇာပဝါကိုလှပ်တဲ့ပြီး
မင်းရဲ့အိပ်မက် ဆည်းရီးထဲက
ပြေးထွက်လို့
မင်းရဲ့ရွှေဖူးစာ ဥဏှလုံမှာ
ကံဆုံပေဦးပေါ့ကွယ် ။

Title: (၂၅)
By: မြင့်စိုးလှိုင်
စကားလုံးတွေရဲ့ နောက်ကွယ်ကနေ
နှုတ်ဆိတ်မှုနဲ့
ကိုယ့်ကိုအမြဲ ရှောင်ဖယ်သွားတယ်တဲ့
မင်းကို အမိဖမ်းရအောင်လို့
မင်းလက်အစုံကို
ကိုယ်ဆုပ်လိုက်တော့
မင်းမျက်လုံးတွေရဲ့
မျက်ဝန်းမှောင်ထဲကို
လှစ်ကနဲ မြုပ်ဝင်သွားတယ် ။
ကိုယ်သိပါတယ်
ကိုယ်ဟာ
ပေါ်လာတစ်လှည့် ပျောက်ခဲ့တစ်ခါ
တိမ်းရှောင်ခွာတတ်တဲ့
ကိုယ့်အချစ် မေတ္တာနဲ့သာ
ကျေနပ်ရောင့်ရဲ နေရတော့မှာပါ ။
ကိုယ့်တို့ နှစ်ယောက်သား
လမ်းဆုံမှာ
ခဏသာဆုံခဲ့ကြရတာ မဟုတ်လား ။
ဒီလောက အစုအဝေးတွေနဲ့
လမ်းမြောင်ရှုပ်ထွေးထွေး ကြားကနေ
မင်းကို ခေါ်ဆောင်သွားနိုင်တဲ့
စွမ်းရည်သတ္တိ
ကိုယ့်မှာ ရှိမှရှိပါလေစ ။
သေခြင်းတရား မုခ်ဦးတွေ ဖွင့်ဟထားတဲ့
အမှောင်လမ်းကို
မင်းဖြတ်သန်းရာမှာ
အားမပြတ်ရအောင်
ကိုယ့်မှာ စားရေးရိက္ခာ ပြည့်မှ ပြည့်စုံပါလေစ ။
ဝင်္ကပါလမ်းတွေကိုဖြတ်
လောကသံသရာကိုဖြတ်
လောကသံသရာကို ကျော်ပြီး
မင်းကို ခေါ်ဆောင်သွားနိုင်တဲ့
စွမ်းရည်သတ္တိ
ကိုယ့်မှာရှိမှ ရှိပါလေစကွယ် ။

Title: (၂၆)
By: မြင့်စိုးလှိုင်
မိုးရွာတဲ့ ညနေခင်းက
သူ့အရိပ်တွေကို
မြစ်ပြင်ပေါ်လျော့ရိလျော့ရဲ ထိုးကျနေစေပြီ။
ဆည်းဆာရောင် ဖျော့ဖျော့ကို
အနောက်အရပ်ဆီ
တရွတ်ဆွဲခေါ်သွားတဲ့အချိန် ။
နေရဲ့လက်ကျန် အပိုင်းအစကလေးတွေက
အလုပ်လည်း မလုပ်လောက်
အပျော်လည်း မကစားလောက်အောင်
တိုတောင်းနေတဲ့အချိန်မှာ
အခွင့်သင့်လို့
ကိုယ့်ကို မင်း တွေးမိတယ်ဆိုရင်
မင်းကို ရည်စူးပြီ ။
ကိုယ်တေးဆိုလိုက်ပါ့မယ် ။
မင်းက
တောင်ဘက်က လသာဆောင်မှာ
တစ်ယောက်တည်း ထိုင်နေပေလိမ့်မယ် ။
ကိုယ်က
မှောင်နေတဲ့ အခန်းထဲကနေ
တေးဆိုပါ့မယ် ။
စိုးမိုးဆဲ ရီတမှောင်မှာ
စိုစွတ်တဲ့ သစ်ရွက်တွေရဲ့ ရနံ့က
ပြတင်းကို ဖြတ်ဝင်လာလိမ့်မယ် ။
မုန်းတိုင်းထန်တဲ့လေကလည်း
အုန်းတောထဲမှာ
သောသောညံလာပေတော့မယ် ။
ထွန်းပြီးသားမီးအိမ်ကို
ယူလာတဲ့အခါ
ကိုယ်သွားပါ့မယ် ။
နောက် ကိုယ်တေးဆိုရပ်သွားတဲ့ အချိန်မှာ
တကယ်လို့များ
ညကို
မင်း နားစွင့်ကြည့်ရင်
ကိုယ့်တေးသံကို မင်းကြားရပါလိမ့်မယ် ။

Title: (၂၇)
By: မြင့်စိုးလှိုင်
ကိုယ့်မှာ ရှိရှိသမျှ
ကိုယ့်လင်ပန်းထဲထည့်ပြီး
မင်းကို ပေးခဲ့ပါတယ် ။
နက်ဖြန်ကျရင်
မင်းခြေဖဝါးတော်မြတ်အောက်ကို
ကိုယ်ဘာများ ဆောင်ကြဉ်းခဲ့ရပါ့
ကိုယ်လေ
ပန်းတွေဝေတတ်တဲ့
နွေရာသီအကုန်မှာ
အပွင့်မဲ့သစ်ကိုင်းတွေ
ထိုးထိုးထောင်ထောင်နဲ့
မိုးကောင်းကင်ကို
ငေးစိုက်ကြည့်နေရတဲ့ သစ်ပင်လို
ဖြစ်နေပါပြီကွယ် ။
ဒါပေမယ့်
အတိတ်က ကိုယ်နှင်းဆက်ခဲ့သမျှတွေထဲမှာ
အတိုင်းမသိ မျက်ရည်စက်တွေနဲ့
မကျေပျက်အောင် လုပ်ထားတဲ့
ပန်းကလေး တစ်ပွင့်တလေ
မပါတယ်ရယ်လို့များ
ရှိဖူးလို့လားကွယ် ။
ဒါကို မင်းမှတ်မိဦးမှာပေါ့နော်
ကိုယ့်ရဲ့ နွေရက်နွေခါ
ခွဲရခါနီး
မင်းရှေ့မှာ လက်ချည်းသက်သက်နဲ့
ကိုယ် ရပ်ရတဲ့အခါ
ကိုယ့်ကို မျက်လုံးတွေနဲ့
ကျေးဇူးစကား ဆိုမှာလားကွယ် ။

Title: (၂၈)
By: မြင့်စိုးလှိုင်
ကိုယ် အိပ်မက် မက်တယ် ။
သူက ကိုယ့်ခေါင်းရင်းမှာ ထိုင်လို့တဲ့ ။
ကိုယ့်ဆံပင်ကို
သူ့လက်ချောင်းလေးတွေနဲ့
တယုတယ ဖွကစားရင်း
သူ့အတွေ့အထိရဲ့
ဂီတသံစဉ်ကို ဖန်တီးတယ်လို့ ။
ကိုယ်က
သူ့မျက်နှာကို ကြည့်ရင်း
မျက်ရည်မဆည်နိုင်ဖြစ်အလာ
ပြောမထွက်တဲ့ စကားလုံးတွေရဲ့
ဝေဒနာက
ကိုယ့်အအိပ်ကို
ပူပေါင်းလို ဖောက်ခွဲပစ်လိုက်တယ် ။
ကိုယ်က ထထိုင်
ပြတင်းပေါက်က ကြည့်လိုက်တော့
မီးသင့်တဲ့ ဆိတ်ငြိမ်ကမ္ဘာလို
နဂါးငွေ့တ်း အမျှင်ကို
တွေ့မြင်ရတယ် ။
ဒီအခိုက်အတန့်မှာ
သူလည်း ကာရန်သင့်လို့
ကိုယ့်လို အိပ်မက်မျိုး
မြင်မက်နေလေမလား
ထင်တရေးရေးရယ် ။

Title: (၂၉)
By: မြင့်စိုးလှိုင်
စည်းရိုးပေါ် ကျော်ပြီး
ကိုယ်တို့နှစ်ယောက် အကြည့်ချင်းဆုံကြတုန်းက
သူ့ကို ပြောစရာလေးတွေ ရှိပါတယ်လို့
အောက်မေ့မိတယ် ။
ဒါပေမယ့်
သူ လွန်သွားပြီကွယ် ။
အဲဒီနောက်တော့
သူ့ကို ပြောစရာစကားက
အချိန်နဲ့အမျှ
နေ့ရောညပါ
လူးလွန့်လှုပ်ခတ်နေတော့တယ် ။
အဲဒီစကားလေးဟာ
အဆုံးမရှိတဲ့ ရှာဖွေမှုနဲ့
ဆောင်းဦးမိုးတိမ်တွေပေါ်
ရွက်လွှင့်နေသလိုရယ် ။
နေဝင်ချိန်မှာ
ညှိုးသွေ့သွားရှာတဲ့
အခိုက်အတန့်ကို လိုက်ရှာနေရတဲ့
ညနေ ပန်းလေးတွေအဖြစ်
ပွင့်ဝေလာသလိုရယ် ။
အဲဒီစကားလေးဟာ
တွယ်ရာမဲ့ အမှောင်ထဲမှာ
အနက်အဓိပ္ပာယ် ရှာဖွေနေတဲ့
ပိုးစုန်းကြူးလေးတွေလို
ကိုယ့်နှလုံးသားထဲမှာ
တလက်လက်ရယ် ။
ဪ
သူ့ကို ပြောပြချင်တဲ့
ချစ်စကား တစ်ခွန်းလေကွယ် ။

Title: (၃၀)
By: မြင့်စိုးလှိုင်
နွေဦး ပန်းပွင့်တွေဟာ
အုံ့ပန်းချစ်ရဲ့ သောကဝေဒနာလို
ဖျတ်ခနဲ ပွင့်လာကြတယ် ။
သူတို့ရဲ့ တီးတိုးသံနဲ့အတူ
ကိုယ့်ရဲ့ ငယ်ဘဝက
လွမ်းသီချင်းတွေကို
အမှတ်ရမိတယ် ။
ကိုယ့်နှလုံးသားဟာ
ဖြုန်းဆို
ဆန္ဒရွက်စိမ်းတွေကို ဆင်မြန်းလိုက်တယ် ။
ကိုယ့်ချစ်သူကဖြင့်
ပေါ်မလာတော့ပါဘူးကွယ် ။
ဒါပေမယ့်
ချစ်သူ့အထိအတွေ့က
ကိုယ့် ကိုယ်လက်အင်္ဂါထဲမှာ
ရှိနေတယ် ။
ချစ်သူ့အသံက
ဆွတ်ပျံ့တဲ့ ကွင်းပြင်တွေကို
ဖြတ်သန်းရောက်လာတယ် ။
ငေးငေးလေး ကြည့်တတ်တဲ့
ချစ်သူ့အကြည့်က
မိုးကောင်းကင်ရဲ့
ကြေကွဲဖွယ် နက်ရှိုင်းမှုထဲမှာ
တည်နေတယ် ။
ဒါပေမယ့်
သူ့မျက်လုံလေးတွေ
ဘယ်မှာလဲကွယ် ။
သူ့အနမ်းတွေက
လေထဲမှာလှစ်ကနဲ ပြေးသွားကြတယ် ။
ဒါပေမယ့်
သူ့နှုတ်ခမ်းလေးတွေ
ဘယ်မှာလဲကွယ် အချစ်ရယ် ။

Title: (၃၁)
By: မြင့်စိုးလှိုင်
ကိုယ့်ပန်းပွင့်တွေရယ်
နို့နှစ်လို
ချိုပျားသကာလို
ဝိုင်အရက်လိုပါကွယ် ။
ကိုယ်က
ပန်းပွင့်တွေကို
ပန်းစည်းဖြစ်အောင်
ရွှေကြိုးနဲ့ စုစည်းကြည့်တယ် ။
ဒါပေမယ့်
ကိုယ်မလွတ်တမ်း
စောင့်ကြည့်နေတဲ့ကားက
ပန်းကလေးတွေ
လွတ်မြောက် ထွက်ပြေးကြပြီး
ရွှေကြိုးကလေးသာ
ကြွင်းကျန်ရစ်ခဲ့တယ် ။
ကိုယ့်တေးတွေရယ်
နို့နှစ်လို
ချိုပျားသကာလို
ဝိုင်အရက်လိုပါကွယ် ။
ခုန်နေတဲ့ ကိုယ့်နှလုံးသား
စည်းချက်ထဲမှာ
သူတို့ကို ဖွဲ့နှောင်ထားတယ် ။
ဒါပေမယ့်
ပျင်းစရာ အချိန်နာရီတွေရဲ့
ချစ်သည်း ချစ်သက်ဖြစ်တဲ့
သူတို့က
တောင်ပံဖြန့်ပြီး
ပျံထွက်ပြေးတော့
ကိုယ့်နှလုံးသားဟာ
တိတ်ဆိတ်စွာ
ခုန်ကျန်ရစ်ခဲ့တယ် ။
ကိုယ်မြတ်နိုးတဲ့အလှရယ်
နို့နှစ်လို
ချိုပျားသကာလို
ဝိုင်အရက်လိုပါကွယ် ။
သူ့နှုတ်ခမ်း နှစ်လွှာက
အရုဏ်နှင်းဆီ ။
သူ့မျက်လုံးအစုံက
ပိတုန်းနက် ။
သူထိတ်မှာလန့်မှာစိုးလို့
ကိုယ့်နှလုံးသားကို
နှုတ်ပိတ်ထားရတယ် ။
ဒါပေမယ့်
သူဟာ
ကိုယ့်ပန်းပွင့်တွေ
တေးတွေလိုပဲ
ကိုယ့်ကို
တိမ်းရှောင် စွန့်ပြေးတယ် ။
ကိုယ့်အချစ်သာ
အထီးတည်း
ကြွင်းကျန်ရစ်ခဲ့ရပါတယ် ။

Title: (၃၂)
By: မြင့်စိုးလှိုင်
နွေဦးနေ့ရယ်လေ
ကိုယ်တို့အိမ်တံခါးကို
အကြိမ်ကြိမ် ခေါက်လာတုန်းက
ကိုယ်က
ကိုယ့်အလုပ်နဲ့ကိုယ် ဗျာများနေပြီး
မင်းကလည်း ပြန်ထူးဖော်မရခဲ့ဘူး ။
ခု
ကိုယ်တစ်ယောက်တည်း
စိတ်အားငယ်နေတုန်းမှာ
နွေဦးနေ့ရယ်
တစ်ကြိမ် ထပ်ရောက်လာပြန်ပြီကွယ် ။
ဒါပေမယ့်
သူ့ကို
အိမ်တံခါးကနေ
ဘယ်လိုနှင်ထုတ်ရမယ်မှန်း
ကိုယ်မသိပါလားကွယ် ။
သူက
ကိုယ်တို့ကို
အပျော်နဲ့ သရဖူဆောက်နှင်းပေးဖို့
လာခဲ့တုန်းက
ဝင်းတံခါးကို
ပိတ်ထားခဲ့မိတယ် ။
ဒါပေမယ့်
ခု သူက
လွမ်းလက်ဆောင်နဲ့ လာတဲ့အခါမှာတော့
သူလာရာလမ်းကို
တံခါးဖွင့်ပေးရတော့မယ် ။

Title: (၃၃)
By: မြင့်စိုးလှိုင်
တစ်ချိန်က
ကိုယ့်ဘဝထဲကို
လွတ်လပ်တဲ့ အပြုံးတွေနဲ့
ဝင်ရောက်လာခဲ့ဖူးတဲ့
သောင်းသောင်းသဲသဲ နွေဦးဟာ
သူ့အချိန်နာရီတွေကို
လတ်တလော နှင်းဆီပွင့်တွေနဲ့
မိုးအာကာတစ်ခွင်ဆီ
ခြင်းခြင်းနီစေခဲ့တယ် ။
ခုတော့
တိတ်ဆိတ်မှုအတိနဲ့
စိတ်လက် လေးလံစရာ
အရိပ်တွေ တစ်လျှောက်က
အထီးကျန်လမ်းတွေကို
ဖြတ်သန်းပြီး
ကိုယ့်ရဲ့
ဖော်မဲ့ တစ်ကိုယ်ရေဘဝထဲကို
ခိုးဝှက်ဝင်ရောက် လာပြန်ပြီကွယ် ။
နောက်
ကိုယ့်လသာဆောင်မှာ
မလှုပ်မယှက်ထိုင်ရင်း
ကောင်းကင် မှိုင်းမှုန်ရိပ်ကြောင့်
ညှိုးစိတ်မရွှင်
မြေပြင်စိမ်းမြ
နွမ်းသွေ့ရှာကြတဲ့
ကွင်းပြင်တွေကို
အတွင်သာ ငေးကြည့်နေရှာတယ် ။

Title: (၃၄)
By: မြင့်စိုးလှိုင်
နိမ့်ဆင်းတွဲခိုတဲ့ မိုးတိမ်လို
ကိုယ်တို့ခွဲခွာချိန်
ရောက်လာတဲ့အခါ
မင်း လက်ကောက်ဝတ်မှာ
ဖဲကြိုးနီနီလေးကို
ကတုန်ကယင်နဲ့
စည်းနှောင်ပေးလိုက်နိုင်ရုံသာ
ကိုယ့်မှာ အချိန်ရလိုက်ပါတယ် ။
မြတ်လေးပန်းတွေ ပွင့်တဲ့ရာသီ
ဒီကနေ့
မြက်ခင်းပေါ်
ကိုယ်တစ်ယောက်တည်း ထိုင်ရင်း
စိတ်ထဲမှာ မေးခွန်းတစ်ခုက
တဝဲဝဲလည် ။
မင်း လက်ကောက်ဝတ်မှာ
စည်းပေးလိုက်တဲ့
ဖဲကြိုးနီနီလေးကို
မင်းဝတ်ထားတုန်းပဲလား ကွယ် ။
ပွင်ပြာတွေ ဖြာဝေတဲ့
လျှော်ခင်းကြားက
လမ်းကျဉ်းလေးအတိုင်း
မင်းထွက်ခွာသွားခဲ့တယ် ။
မနေ့ညက
ပန်ပေးခဲ့တဲ့
ကိုယ့်ပန်းကုံးလေး
မင်းဆံမြညှာမှာ
လျော့ရဲတွဲခိုနေသေးတာ
ကိုယ် တွေ့ခဲ့ရတယ် ။
ဒါပေမယ့်
မနက်ခင်းမှာ
ကိုယ့်ရဲ့ နောက်ဆုံးလက်ဆောင်အဖြစ်
ပွင့်သစ်တွေ တစ်ဆုပ်တစ်ခဲ
ဆွတ်ခြွေ စုဆောင်းပေးနိုင်တဲ့အထိ
မင်း ဘာကြောင့်
မဆိုင်းနိုင်ရတာလဲကွယ် ။
မင်း ဆံမြညှာမှာ
လျော့ရဲတွဲခိုနေတဲ့
ပန်းကုံးလေးများ
မတော်လို့
လမ်းမှာ မှတ်တမဲ့
ပြုတ်ကျသွားမှဖြင့် ဆိုတဲ့စိတ်နဲ့
စိုးတထိတ်ထိတ်ပါကွယ် ။
မင်းကို ရည်စူးပြီး
သီချင်းတွေ
နေ့ရောညပါ
ကိုယ်ဆိုခဲ့တယ် ။
နောက်ဆုံး တစ်ပုဒ်ကိုတော့
မင်းထွက်သွားချိန်မှာ
မင်းကိုယ်တိုင် သီဆိုရင်း
ဆောင်ကြဉ်းသွားခဲ့တယ် ။
မင်းတစ်ယောက်တည်း အတွက်
ထာဝရ ရွယ်စူးချက်နဲ့
မဆိုဖြစ်သေးတဲ့
တေးတစ်ပုဒ်ကို
နားဆင်ရအောင်
မင်း မစောင့်တော့ပါလားကွယ် ။
အဆုံးမတော့
ကိုယ့်သီချင်းကို
မင်းငြီးငွေ့ပြီး
ကွင်းပြင်ကို ဖြတ်ရင်း
မင်းအလိုက် မင်းဘာသာ
ဆိုချင်ရာ ဆိုသွားလေနိုး
ကိုယ်ဖြင့်
စိုးထိတ်မိတယ်ကွယ် ။

Title: (၃၅)
By: မြင့်စိုးလှိုင်
မနေ့ညက
တိမ်တွေ
မိုးရိပ် နိမိတ်ပြေးလို့
ပိတောက်ကိုင်းတွေက
မုန်းတိုင်းဆင်တဲ့
လေရဲ့ လက်ဆုပ်ထဲကနေ
အတင်း အလွတ်ရုန်းကြလို့ပေါ့ ။
အကယ်၍သာ
အိပ်မက်တွေ
ကိုယ့်ဆီလာရင်
တဖြောင်းဖြောင်း မိုးသံနဲ့
အထီးကျန်ညဉ့်ယံမှာ
ကိုယ့်ချစ်သူရဲ့ အသွင်သဏ္ဌာန်နဲ့
ရောက်လာလိမ့်မယ်လို့
ကိုယ် မျှော်လင့်ပါတယ် ။
လေက
ကွင်းပြင်တွေကို ဖြတ်ပြီး
ညည်းတုန်း ညူတုန်း
အရုဏ်ရဲ့
မျက်ရည်စွန်းတဲ့ ပါးပြင်တွေကလည်း
ဖျော့တော့တုန်း
ကိုယ့်အိပ်မက်တွေလည်း
အကောင်အထည် မပေါ်သေးဘူးလေ
အကြောင်းကတော့
သစ္စာတရားဆိုတာ
ခက်ခဲ နက်နဲတယ် ။
ဒီလိုပါပဲ
အိပ်မက်ဆိုတာလည်း
သူ့နည်းနဲ့သူ
ခက်ခဲနက်နဲတာပါပဲ ။
မနေ့ညက
အမှောင်ဟာ
မုန်းတိုင်းနဲ့
သောက်စား မူးရူးလာချိန် ။
ညဇာမျက်နှာဖုံး
မိုးစက်ပွင့်တွေကို
လေက
မွစာကြဲအောင်
ဆုတ်ပစ်လိုက်ချိန်
တကယ်လို့
တဖြောင်းဖြောင်း မိုးသံနဲ့
ကြယ်ပြောက်မဲ့ညမှာ
မာယာက ကိုယ့်ချစ်သူ ယောင်ဆောင်မယ်ဆိုရင်
သစ္စာတရားအဖို့
မနာလိုစရာများ ဖြစ်နေမလားကွယ် ။

Title: (၃၆)
By: မြင့်စိုးလှိုင်
ကိုယ့် သံခြေချင်းတွေရယ်
မင်းတို့ဟာ
ကိုယ့် နှလုံးသားအတွင်း
ဂီတကို ဖန်ဆင်းခဲ့ကြတယ်
ကိုယ်
မင်းတို့နဲ့အတူ
တစ်နေကုန် ကစားပြီး
မင်းတို့ကို
ကိုယ့်အလှတန်ဆာ ဖြစ်စေခဲ့တယ် ။
ကိုယ်တို့လေ
အချစ်ဆုံးသူငယ်ချင်းတွေ
ဖြစ်ခဲ့ကြပြီ
ကိုယ့် သံခြေချင်းတွေရယ်
မင်းတို့ကို
ကိုယ်ကြောက်တုန်းက ကြောက်ခဲ့ပေမယ့်
ကိုယ့်ကြောက်စိတ်ကပဲ
ကိုယ့်အတွက်
မင်းတို့ကို အချစ်ပိုစေခဲ့ပြန်တယ် ။
မင်းတို့ဟာ
ကိုယ့်ရဲ့ရှည်လျားတဲ့ အမှောင်ညမှာ
ဖော်မွန်တွေဖြစ်တာမို့
'သွားတော့မယ်'လို့
မင်းတို့နဲ့
စကားတုံ့လှယ် မဆိုခင်
မင်းတို့ကို
ကိုယ် ဦးညွှတ်လိုက်ပါတယ်
ကိုယ့် သံခြေချင်းတွေရယ် ။

Title: (၃၇)
By: မြင့်စိုးလှိုင်
မင်းရဲ့တက်မက
အကြိမ်ကြိမ်ကျိုးလို့
မင်းရွက်တွေလည်း
အမြွာမြွာ ကြဲခဲ့ပါပကော
ငါ့လှေငယ်ရယ်
မင်းဟာ
ပင်လယ်ဆီရှေးရှပြီး
မကြာခဏ ရွက်လွှင့်ခဲ့
ကျောက်ဆူးကို တရွတ်ဆွဲခဲ့
အလေးဂရုနဲ့လည်း
မတွေးရှုခဲ့ပါလားကွယ် ။
ဒါပေမယ့်
ခုတော့
မင်းဧရာက အက်ရာဟာ
ကျယ်လာပြီ ။
လှေဝမ်းလည်း လေးလံခဲ့ပြီလေ .
ခု
မင်းခရီးကို
အဆုံးသတ်ချိန်တန်ပြီ ။
ကမ်းခြေမှာ
တဖျပ်ဖျပ် လှိုင်းပုတ်သံနဲ့
တငြိမ့်ငြိမ့် အိပ်စက်ပေဦးပေါ့ ။
အလို
သတိပေးသမျှ အရာမရောက်မှန်း
ငါသိပါပြီ ။
မကောင်းဆိုးဝါး အမှောင်နဲ့
ဇာမျက်နှာဖုံးအုပ် မျက်နှာက
မင်းကို ဖြားယောင်းသိမ်းသွင်းတယ် ။
မုန်းတိုင်းရဲ့ လှိုင်းတွေရဲ့
ရူးသွပ်မှုက
မင်းအပေါ် ဖိစီးတယ် ။
ဒီရေရဲ့
ဂီတသံက
မြင့်တက်လာနေတယ် ။
မင်းကလည်း
ကချင် ခုန်ချင် ရောဂါဝင်လို့
ကတုန်ကယင်နဲ့
နတ်ကျလာတယ် ။
ဒီလိုဆို
မင်းသံကြိုးတွေကို ဖြတ်သာပစ်
လွတ်ရာလွတ်ကြောင်းကို ရုန်းသာထွက်
ပြီးတော့
အကြောက်အရွံ့မရှိ
ပျက်စီးနစ်မြှုပ်ခြင်းရှိရာ
တစ်ဟုန်ထိုးသာ သွားပေရော့
ငါ့လှေငယ် ။

Title: (၃၈)
By: မြင့်စိုးလှိုင်
ငါငယ်ငယ်တုန်းက
ဆင်းစိမ်ခဲ့ဖူးတဲ့
ရေအလျဉ်ဟာ
ရေစီးမြန်သလို
ရေစီးလည်းသန်တယ် ။
နွေဦးလေပြည်ကို
လက်တဖွာဖွာနဲ့
အသုံးအဖြုန်းကြီးလိုက်တာ
လွန်ပါရော ။
သစ်ပင်တွေက
ပန်းတွေနဲ့
ဟုန်းဟုန်းထလို့လေ ။
ငှက်တွေကလည်း
မအိပ်တမ်း
တေးဆိုကြလို့ပေါ့ ။
ငါက
ချစ်စိတ်ရဲ့ တက်ရေအလျဉ်
သယ်ဆောင်ရာနောက်ကို
ရိပ်ရိပ်ပြေးတဲ့ အဟုန်နဲ့
ရွက်ဖွင့်လိုက်ပါခဲ့တယ် ။
ငါ့မှာ
လောကကို ကြည့်ရှုဖို့
ခံစားဖို့နဲ့
ငါ့ကိုယ်ပိုင်အဖြစ်
ရယူပိုင်ဆိုင်အောင်လုပ်ဖို့ကို
အချိန်မရှိခဲ့ဘူး ။
ခုတော့
ပျိုရွယ်ခြင်းက
ဒီအကျမှာပါသွားပြီး
ငါကတော့
ကမ်းစပ်မှ
သောင်တင်ကျန်ရစ်ခဲ့တယ် ။
ငါဟာ
အရာခပ်သိမ်းရဲ့
နက်ရှိုင်းတဲ့ဂီတကို
နားဆင်နိုင်ပါပြီ ။
မိုးကောင်းကင်ကလည်း
ငါ့ဆီ ရင်ဖွင့်လို့
သူ့နှလုံးသား ကြယ်စင်တွေကို
ပြသနေပါပြီ ။

Title: (၃၉)
By: မြင့်စိုးလှိုင်
ငါ့မျက်လုံးတွေရဲ့
နောက်ကနေ ထိုင်ပြီး
စောင့်ကြည့်သူ တစ်ယောက်ရှိတယ် ။
သူဟာ
လောကတကာ ခေတ်တကာထဲက
အရာတွေ
မြက်ပေါ်မှာ ပြိုးပြက်လို့
သစ်ရွက်တွေပေါ် သိမ့်သိမ့်လှုပ်တဲ့
အမေ့ခံမြင်ကွင်းတွေ
ဒါတွေကို
မြင်ခဲ့ဖူးပုံရပါတယ် ။
ဇာမျက်နှာဖုံးသစ်ပင်တွေအောက်က
ချစ်သူ့မျက်နှာကို
အမည်ထင်ရှားမရှိတဲ့ ကြယ်ပွင့်တွေ
မှိတ်တုတ်လင်းလက်ချိန်မှာ
တွေ့ခဲ့ဖူးပုံရပါတယ် ။
ဒါကြောင့်လည်း
သူ့မိုးကောင်းကင်ဟာ
အနုမတဂ္ဂ
တွေ့ဆုံခြင်း ၊ ခွဲခွာခြင်း
ဝေဒနာတွေနဲ့
နာကျင်ခံစားနေရတယ် ။
အစမရှိတဲ့ ခေတ်ကာလတွေနဲ့
တီးတိုးသံနှင့် ပြည့်လျှမ်းနေတဲ့
တမ်းတခြင်း
နွေဦးလေပြည်မှာ
အနှံပြားစီးဖြစ်နေတဲ့
ဒီ တမ်းတခြင်းနဲ့လည်း
နာကျင်ခံစားနေရရှာတယ် ။

Title: (၄၀)
By: မြင့်စိုးလှိုင်
တရွေ့ရွေ့ ကုန်ဆုံးသွားတဲ့
ငါ့ရဲ့ ငယ်ဘဝဆီက
သတင်းစကား ရောက်လာတယ် ။
ဒီလိုပါ
'မျက်ရည်တွေပွင့်လှည့်ဖို့
အပြုံးတွေ ရင့်မှည့်ရာ
အချိန်နာရီတွေက
မဆိုဖြစ်တဲ့ တေးတွေနဲ့
မချိတရိခံစားရာ အရပ်
မမွေးဖွားသေတဲ့ ကဆုန်လရဲ့
လူးလွန့်လှုပ်ရှားမှုကြားကနေ
မင်းကို ငါစောင့်နေပါတယ်'တဲ့ ။
အရွယ်ရဲ့
ဖြူခါကျအောင် သုံးပြီးသား
လမ်းကြောင်းကိုဖြတ်
သေခြင်းတံခါးဝကို ကျော်ပြီး
ငါ့ဆီလာခဲ့ပါ
မျှော်လင့်ချက်တွေ
ဆုံးရှုံးကုန်မယ် ။
တစ်နှစ်လုံးခူးလို့ရတဲ့
သစ်သီးတွေလည်း
ပုပ်သိုးကုန်လိမ့်မယ် ။
ဒါပေမယ့်
ပျိုရွယ်ခြင်းဆိုတဲ့
ငါကတော့
ထာဝရသစ္စာ ဖြစ်ပါတယ် ။
သံသရာကမ်း တစ်ဖက်က
တစ်ဖက်ကို နှင်လေတ့
မင်းဘဝခရီးမှာ
မင်းဟာ ငါနဲ့
အကြိမ်ကြိမ် တွေ့ဆုံနေရပေဦးမယ် တဲ့ ။

Title: (၄၁)
By: မြင့်စိုးလှိုင်
မိန်းကလေးတွေက
ရေခပ်ရအောင်
မြစ်ဆိပ် ဆင်းလာကြတယ် ။
သူတို့ရဲ့ ရယ်မောသံဟာ
သစ်ပင်တွေကြားက
ဖြတ်သန်းလာတယ် ။
လမ်းသွယ်လေးအတိုင်း
သူတို့နဲ့အတူ
ငါလိုက်သွားချင်မိတယ် ။
အဲဒီမှာ
ဆိတ်တွေက
အရိပ်အောက် အစာစားလို့
ရှဉ့်ကလေးတွေက
ရွက်ကြွေလေးတွေ ပေါ်ဖြတ်ပြီး
နေရောင်အောက်ကနေ
အရိပ်အောက်ကို
ခုန်ကူးကြလို့ပေါ့ ။
ဒါပေမယ့်
ငါ့ရဲ့
တစ်နေ့တာ အလုပ်လက်စသိမ်းလို့
ငါ့ရေအိုးတွေကိုလည်း
ရေဖြည့်ပြီးခဲ့ပြီ ။
ငါဟာ
ကွမ်းရွက်တွေရဲ့
ရွှန်းစိုတဲ့ အစိမ်းရောင်ကို
ကြည့်ရအောင်
အိမ်တံခါးမှာ ရပ်မိတော့
ရေခပ်သွားကြတဲ့
မိန်းမပျိုတွေရဲ့
ရယ်မောသံကို ကြားရတယ် ။
မြူခိုးဝေတဲ့
မနက်ခင်းရဲ့ လတ်ဆတ်မှုမှာဖြစ်ဖြစ်
နေ့အကုန်
အလင်းပျပျမှာ ဖြစ်ပြီး
ငါ့ရဲ့ ရေပြည့်အိုးကို
တစ်နေ့မပြတ် သယ်ပိုးရတဲ့ အလေ့ဟာ
ငါနဲ့ အကျွမ်းတဝင်ဖြစ်ခဲ့ပါပြီ ။
ငါ့စိတ်ထဲ ထိုင်းမှိုင်းနေရင်
ကရားက တပွက်ပွက်ရေကျသံဟာ
ငါ့အတွက် နားဝင်ချိုစေတယ် ။
ဒီအသံဟာ
ရွှင်လန်းတဲ့ ငါ့အတွေးတွေရဲ့
ကျိတ်ပြုံးနဲ့ အတူရောပြီး
ရယ်မောတယ် ။
ဒီအသံဟာ
ငါဝမ်းနည်းတုန်းမှာ
ငါ့နှလုံးသားဆီ
မျက်ရည်ပြည့်တဲ့ ရှိုက်သံတွေနဲ့
စကားဆိုတယ် ။
လွမ်းစရာ ချိုးကူသံပေါ်
ကျယ်လောင်တဲ့ မိုးရွာသံက
ဖုံးလွှမ်းပစ်လိုက်တဲ့အချိန်
မုန်တိုင်းထန်တဲ့ နေ့တွေမှာ
ဒီအသံကို
ငါ သယ်ပိုးခဲ့တယ် ။
တစ်နေ့တာ အလုပ်လက်စသိမ်းလို့
ငါ့ ရေကရားအိုးလည်း
ရေပြည့်ပြီ ။
အလင်းက
အနောက်အရပ်မှာ
တစ်စတစ်စ မှိန်ပြီ ။
အရိပ်တွေလည်း
သစ်ပင်တွေအောက်
စုဝေးကြပြီ ။
အပွင့်ဝေတဲ့
ပိုက်ဆံခင်းဆီက
သက်ပြင်းတစ်ချက် လွင့်လာတယ် ။
အလိုမပြည့်တဲ့
ငါ့မျက်လုံးအစုံက
ရွာကနေ
နက်မှောင်တဲ့ မြစ်ပြင်ကမ်းပါးအထိ
ဆက်သွားတဲ့
လမ်းကလေးအတိုင်း
လိုက်ကြည့်နေမိတယ် ။

Title: (၄၂)
By: မြင့်စိုးလှိုင်
မင်းဟာ
ဟောဟိုက ကြယ်ပွင့်တွေနဲ့
ဒီမြေမှုန့်လို တကယ့် အစစ်အမှန်မဟုတ်ဘဲ
ပန်းချီရုပ်ပုံလွှာလေး သက်သက်များလားကွယ် ။
ကြယ်ပွင့်နဲ့ မြေမှုန့်ဟာ
ရုပ်ဝတ္ထုရဲ့ သွေးအခုန်နဲ့
တဒိတ်ဒိတ် ခုန်နေတယ် ။
ဒါပေမယ့် မင်းကတော့
မင်းကို ရေးခြယ်ထားတဲ့အတိုင်း
မင်းငြိမ်သက်မှုနဲ့ မင်း
မတုန်မလှုပ် နေနိုင်လိုက်တာ ။
မင်းနဲ့ကိုယ်
အတူ လျှောက်သွားခဲ့ကြတဲ့ နေ့တုန်းက
မင်းရဲ့ ထွက်သက်လေကလေးက
နွေးထွေးလို့
မင်းရဲ့ ကိုယ်လက်အင်္ဂါတွေက
ဘဝတေးကို သီကြွေးလို့
ကိုယ့်လောကရဲ့ ဘာသာစကားကို
မင်းအသံမှာ ကြားရတယ် ။
ကိုယ့်နှလုံးသားကို
မင်းရုပ်သွင်ကလေးရဲ့ ထိတွေ့ရပါတယ် ။
ထာဝရတရားရဲ့
အရိပ်တစ်ဘက်ကို အရောက်
မင်းက လမ်းလျှောက်ရာက
ဖြုန်းကနဲ ရပ်လိုက်တော့
ကိုယ့်တစ်ယောက်တည်း
ခရီးဆက်ခဲ့ရတယ်လေ ။
ဘဝက
ကလေးလေးလို ရယ်ကာ မောကာနဲ့
ပြေးရင်းလွှားရင်း
သေခြင်းဆိုတဲ့ ပလုတ်တုတ်ကလေးကို
လှုပ်ကစားသွားတယ် ။
ကိုယ့်ကိုလည်း
ရှေ့တိုးသွားဖို့
လက်ယပ်ခေါ်တော့
ကိုယ်လည်း ခေါ်ရာနောက်
မမြင်မစမ်းနဲ့ လိုက်သွားမိတယ် ။
ဒါပေမယ့်
မင်းကတော့
မြေမှုန့်နဲ့ ကြယ်ပွင့်တွေနောက်ကွယ်
မင်းရပ်တန့်ခဲ့တဲ့နေရာမှာ
ရပ်လျက်သား ကျန်ရစ်တယ် ။
ဪ မင်းက
ရုပ်ပုံလွှာလေး သက်သက်ပါပဲလားကွယ် ။
ဟင့်အင်း
မဖြစ်နိုင်ဘူး
ဘဝ တက်ရေသာ
မင်းဆီမှာ လုံးဝရပ်ဆိုင်းသွားပြီဆိုရင်
စီးဆင်းနေတဲ့ မြစ်ရေလည်း
ရပ်ရပေလိမ့်မယ် ။
မင်းဆံပင်ရဲ့
ရီတမှောင် မှိန်လဲ့လဲ့အရောင်သာ
တွယ်ရာမဲ့အမှောင်ထဲ
ရုတ်ခြည်း ပျောက်ကွယ်သွားပြီဆိုရင်
နွေရဲ့စုံခြေမြိုင်ရိပ်ဟာလည်း
အိပ်မက်တွေနဲ့အတူ
သေဆုံးသွားရပေလိမ့်မယ် ။
မင်းကို
ကိုယ်မေ့နိုင်ပါ့မလားကွယ် ။
လမ်းဘေးခြံစည်းရိုးပေါ်က
ပန်းပွင့်ကလေးတွေကို မေ့ချန်ထားပြီး
ကိုယ်တို့နှစ်ယောက်သာ
မနားတမ်း လျှောက်ခဲ့ကြတယ် ။
ဒါပေမယ့်လည်း
ပန်းပွင့်ကလေးတွေက အတေးအမှတ်မထားဘဲ
မေ့လွယ်ပျောက်လွယ်တဲ့ ကိုယ်တို့ဆီ
ဂီတနဲ့ မွှေးရီ
သင်းရနံ့ ချိုကြည်မြဲပါကွယ် ။
ကိုယ့်လောက က မင်းစွန့်ခွာသွားခဲ့တာ
ကိုယ့်ဘဝပ်ခြေမှာ အမြစ်တွယ်နေဖို့ပါပဲ ။
ဒါကြောင့်မို့
မေ့ပျောက်တယဆိုတာ
ကိုယ့်နက်ရှိုင်းမှုထဲမှာ ကိုယ်
ဆုတ်နစ်သွားရောတဲ့
အောက်မေ့တသမှုဟာ ဖြစ်ပါတယ် ။
မင်းဟာ
ကိုယ့်တေးသီချင်းတွေရဲ့ရှေ့မှာ
ရှိမနေတော့ဘူး ။
ကိုယ့်တေးသီချင်းတွေနဲ့
တပူးတပေါင်းတည်း ဖြစ်သွားပြီ ။
မင်းဟာ
ကိုယ့်ဆီကို
အရုဏ်ရောင်ခြည်ဦးနဲ့အတူ
ရောက်လာခဲ့တယ် ။
ကိုယ်က
မင်းကို
ညနေခင်း နောက်ဆုံးရွှေရည်နဲ့အတူ
လက်လွတ်ခဲ့ရတယ် ။
အဲဒီအချိန်ကအစပြုပြီး
ကိုယ် မင်းကို
အမှောင်ထဲမှာ
အမြဲ လိုက်ရှာနေရတယ် ။
ဟင့်အင်းကွယ်
မင်းဟာ ကိုယ့်အတွက်
ရုပ်ပုံလွှာလေး သက်သက် မဟုတ်ရဘူးကွယ် ။

Title: (၄၃)
By: မြင့်စိုးလှိုင်
သေခြင်းတရား
သင်ကား
ငါ့ဘဝအတွင်း အနန္တ ကြေကွဲမှုကြီးကို
သင့်နောက်ပါး၌
ထားရစ်ခဲ့ပြီ ။
သင်သည်
ငါ့အတွေး မိုးကုပ်စက်ဝိုင်းကို
သင်၏ ခွဲခွာခြင်းတည်းဟူသော
နေဝင်ဆည်းဆာရောင်တို့ဖြင့်
ဆေးခြယ်သခဲ့ပြီ ။
ဝသုန် ဤမြေနှင့်
အချစ်၏ သုခနန်းတို့ကြား
မျက်ရည်လမ်းကို ခင်းခဲ့ပြီ ။
သင်၏ ပျူငှာ နွေးထွေးသော
လက်အစုံကြား
ဖက်ပွေ့ထားပြီး သကာလ
နေခြင်းနှင့် သေခြင်းသည်
ငါ့ထံတွင်
နှစ်ပါးအချစ်ဓာတ်နှင့်
စုလျား ရစ်ပတ်ခဲ့ကြပြီ ။
အရာခပ်သိမ်း၏
အဆုံးနှင့်အစကို ဆုံစည်းရာ၌
မီးအိမ်ကို ထွန်းညှိကာ
လသာဆောင်ကနေ
စောင့်ကြည့်နေမည့် သင့်အား
တွေ့ရလေမလား
ငါထင်စားသည်။
ထို့ကြောင့်ပင်
သင့် ဖွင့်လှစ်ခဲ့သော
တံခါးပေါက်များကို
ငါ့လောကသည်
ဖြတ်သန်းဝင်ရောက်ခဲ့ရာ
သင်သည်
သင့်ထံမှ သင့်ကိုယ်ပိုင်ဖြစ်သော
ရှင်ခြင်းနှင့် လောင်းဖြည့်ကာ
သေခြင်းဖန်ခွက်ကို
ငါ့နှုတ်ခမ်းထံ
ကိုင်မြှောက်ပေးဆက်ခဲ့လေပြီ ။

Title: (၄၄)
By: မြင့်စိုးလှိုင်
မင်း
သေဆုံးသွားတဲ့အခါ
မင်းဟာ
ကိုယ့်ရဲ့ ဗဟိဒ္ဓရှိ အရာအားလုံးအတွက်
မင်း သေဆုံးခဲ့တယ် ။
ကိုယ့်ရဲ့
ဝမ်းနည်းတသမှုထဲမှာ
အပြည့်အဝ ပြန်လည်မွေးဖွားလာဖို့
လောကရဲ့ အရာအထောင်သော
ဝတ္ထုပစ္စည်းတွေအပါးက
မင်း ပျောက်ကွယ်သွားခဲ့တယ် ။
အဲဒီနောက်
ကိုယ့်ဘဝဟာ
ပြီးပြည့်စုံလာခဲ့ပြီလို့
ခံစားရပါတယ် ။
ယောကျ်ားသားရယ်
မိန်းမသားရယ်ဆိုတာလည်း
ကိုယ့်ဆီမှာ
တပေါင်းတစည်းတည်း ။ တစ်ဉီးတည်းပဲ
ထာဝရ
ဖြစ်တည်လာနေပါတော့တယ် ။
မိန်းကလေးရယ်
မင်းရှိတုန်းက
ကိုယ့်အိမ်ထဲကို ယူဆောင်လာခဲ့တဲ့
အလှတရားနဲ့ ဌာန်ကရိုဏ်းကျမှုကို
ဆောင်ကြဉ်းပြီး
ကိုယ့်ရဲ့
အထီးကျန်ဘဝထဲကို
သွတ်သွင်းပေးပါဦးတော့လား
အချိန်နာရီတွေရဲ့
ဖုန်အလိမ်းလိမ်းကပ်တဲ့
အစအနတွေကို
လှည်းကျဉ်းပေးပါဦးတော့လား
အိုးလွတ်တွေကို
ရေဖြည့်လို့
ပစ်စလက်ခတ် ဖြစ်နေတာတွေကိုလည်း
ပြုပြင်ပေးပါဦးတော့လားကွယ် ။
နောက်
ဘုရားခန်းအတွင်းတံခါးတွေကိုဖွင့်
ဖယောင်းတိုင် ဆီမီထွန်းညှိလို့
ပြီးရင်
ကိုယ်တို့ရဲ့ ဘုရားမြတ်ထံတော်ပါးမှာ
ကိုယ်တို့နှစ်ယောက်သား
တိတ်ဆိတ်စွာ
တွေ့ဆုံကြပါစို့လားကွယ် ။

Title: (၄၆)
By: မြင့်စိုးလှိုင်
မိုးကောင်းကင်က
သူရဲ့ အဆုံးမရှိတဲ့အပြာရောင်ကို
ငေးကြည့်ရင်း
အိပ်မက် မက်နေတယ် ။
ငါတို့ တိမ်တိုက်ကလေးတွေကတော့
သူ့ရဲ့ထွေရာလေးပါ ၊ လိုအပ်များပေါ့ ။
ငါတို့မှာ
အိမ်ခြေရာခြေလည်း မရှိကြဘူး ။
ကြယ်တွေက
ထာဝရတရားရဲ့
မကိုဋ်သရဖူထက်မှာ
လင်းလက်နေကြတယ် ။
ငါတို့ရဲ့ မှတ်တမ်းတွေက
ခဲ့တံနဲ့ရေးတာမို့
ခဏနေရင် ပျက်သွားမှာဖြစ်ပေမယ့်
သူတို့ရဲ့ မှတ်တမ်းတွေကတော့
ခိုင်ခန့်လှပါတယ် ။
လေထုဇာတ်ခုံပေါ်မှာ
ငါတို့ ကရတဲ့ အခန်းဟာ
ဗုံတီးဖို့နဲ့
အပြုံးရောင် ပြန်ဟပ်ဖို့ပါ
ဒါပေမယ့်
ငါတို့ရဲ့ အပြုံးကနေ
မိုးတွေဖြစ်ပြီး ရွာလာတာ
တကယ်ပါပဲ ။
မိုးတွေခြိမ်းလာတော့
ပျော်စေ ပြက်စေ မဟုတ်တော့ဘူးပေါ ။
ဒါတောင်
ငါတို့က
ကာလ ဇာတ်ဆရာဆီ
ဇာတ်ကြေးမတောင်းရသေးခင်
ငါတို့ကို
တိမ်မင်းသားတွေ ဖြစ်လာအောင်
ပို့ပေးလိုက်တဲ့
လေက
တို့တတွေ နာမည်လေးတစ်လုံးနဲ့ မဖြစ်ခင်မှာ
ငါတို့ကို
မှုတ်ထုတ်ပစ်လိုက်ပြန်တယ် ။

Title: (၄၇)
By: မြင့်စိုးလှိုင်
လမ်းကလေးဟာ
ကိုယ့်ရဲ့ ချစ်ရဲဘော်မလေး
သူက
ကိုယ့်ခြေဖဝါးအောက်ကနေ
ကိုယ်နဲ့
တစ်နေ့လုံး စကားဆိုတယ် ။
ကိုယ့်ရဲ့
အိပ်မက်တွေမှာလည်း
တစ်ညလုံး တေးဆိုတယ် ။
သူနဲ့ကိုယ် ဆုံစည်းမှုမှာ
အစလို့လည်း မရှိခဲ့
တစ်နေ့သစ်လေတိုင်း
တွေ့ဖြစ်အောင်
အဆုံးမရှိ သူရောက်လာတယ် ။
သူ့နွေကို
ပွင့်သစ်တွေ
သီချင်းသစ်တွေနဲ့
တစ်ဖြစ်လဲလို့
အမြဲ ကိုယ်တို့ တွေ့ကြတယ် ။
သူ့ အနမ်းသစ်တိုင်းက
ကိုယ့်အတွက်
အနမ်းဦး ဖြစ်ပါတယ် ။
လမ်းကလေးနဲ့
ကိုယ်ဟာ
ချစ်သူတွေပါ ။
သူ့အတွက်ဆိုပြီး
ကိုယ့်အဝတ်အစားတွေကို
ညတိုင်း လဲရ လှယ်ရတယ် ။
အရုဏ်ကျင်းလာတော့
အဝတ်ဟောင်းအစုတ်ထုပ်ကို
လမ်းဘေး ရင်ကွဲဇရပ်လေးတွေမှာ
ထား ထား ပစ်ခဲ့ရပါတယ် ။

Title: (၄၈)
By: မြင့်စိုးလှိုင်
ငါသည်
သွားနေကျ လမ်းဟောင်းအတိုင်း
နေ့စဉ် သွားခဲ့၏ ။
ငါ၏သစ်သီးများကို ဈေးသို့
ငါ၏နွားများကို စားကျက်သို့
ငါ့လှေကို ချောင်းဖြတ်၍ ကူးတို့ပို့နှင့်
ဤလမ်းကို ငါ ကောင်းစွာ လေ့ကျွမ်းခဲ့ပြီ ။
တစ်နံနက်ခင်း
ငါ့ခြင်းတောင်းသည် ဝန်စည်တို့ဖြင့် လေးလံစဉ်
ယောက်ျားကြီးများသည်
ကွင်းထဲ၌ အလုပ်များနေကြစဉ်
စားကျက်မြက်ခင်းများတွင်လည်း
နွားအုပ်ဖြင့် ပြည့်နှက်စဉ်
မြေ၏ ရင်ပြင်၌ မြူးထူးမှည့်ရွဲသော စပါးခင်းတို့ဖြင့်
နိမ့်တုံ မြင့်ကြွ လှိုင်းထစဉ်
ရုတ်တရုက်
လေထဲ၌ လှုပ်လှုပ်ရှားရှားဖြစ်ပြီး
မိုးကောင်းကင်ကလည်း
ငါ့နဖူးကို
နမ်းရှုပ်တော့မယောင် ဖြစ်လာ၏ ။
ငါ့စိတ်သည်
မြူကြားမှ ထွက်ပေါ်သော
နံနက်ခင်းနှယ်
ရုတ်ခြည်း နိုးကြားလာ၏ ။
လမ်းကြောင်းအတိုင်း လိုက်ရန်
ငါမေ့လျော့သည် ။
ငါသည် လမ်းပေါ်မှ ကွဲထွက်၍
တစ်လှမ်း နှစ်လှမ်း အလှမ်းလိုက်
ငါမြင်တွေ့နေကျ လောကသည်
အငုံဘဝတွင်သာ ကြုံရဖူးသော
ပန်းကလေး တစ်ပွင့်အလား
ငါ့အတွက်
တစ်ရံဆံ သက်သက် ဖြစ်လာ၏ ။
ငါ့၏ နေ့စဉ် အတွေ့အကြုံသည်
အရှက်ရခဲ့ပြီ ။
ငါသည်
ထွေထူးဆန်းစွာ
သူယောင်ရွာသို့
နယ်ကျွံကာ ရောက်ရှိသွားခဲ့သည် ။
ထိုနေ့နံနက်
ငါ လမ်းပျောက်ခဲ့ပြီးနောက်
အဆုံးမရှိသည့်
ငါ၏ငယ်ဘဝကို ပြန်တွေ့ခဲ့ရသည် ဖြစ်ရကား
ငါ့အတွက်မူ
လူ့ဘဝ အရတော်လှပါပေ၏ ။

Title: (၄၂)
By: မြင့်စိုးလှိုင်
ကလေး
မင်းက ငါ့ကိုမေးတယ်နော်
'သုခနန်းဆိုတာ ဘယ်မှာလဲ' လို့ ။
ငါတို့ကို
ပညာရှိတွေ ပြောတဲ့အတိုင်းသာဆို
မွေးဖွားခြင်းနဲ့ သေခြင်းနယ်ပယ်ရဲ့
ဟိုတစ်ဖက်မှာ ရှိသတဲ့ကွယ် ။
နေ့နဲ့ည စည်းဝါးနဲ့လည်း
လွှဲလို့ နွှဲလို့မနေ
ဒီလောကနဲ့လည်း
မသက်ဆိုင်ချေတကား တဲ့ ။
ဒါပေမယ့်
ကလေးရဲ့ ကဗျာဆရာကတော့
သုခနန်းရဲ့
အမျှင်မပြတ်နိုင်တဲ့ ချစ်ခြင်းဟာ
အချိန်နဲ့ နေရာအတွက်ဖြစ်ပြီ ။
သုခနန်းကိုယ်တိုင်က
သီးပွင့်ဝေတဲ့ မြေမှုန်ထဲမှာ
တစ်ဖန်ပြန်လည် မွေးဖွားလာဖို့
အခါခပ်သိမ်း
အားထုတ်လုံးပန်း နေသတဲ့ကွယ် ။
သုခနန်းဆိုတာ
ချိုအီတဲ့ မင်းကိုယ်ထဲမှာ
လှိုက်လှိုက်ခုန်တဲ့ မင်းနှလုံးသားထဲမှာ
အပြည့်အဝ ပါဝင်နေတာပါပဲ
ကလေးရယ် ။
ပင်လယ်က သူ့စည်တွေကို
ပျော်ပျော်ပါးပါး တီးခတ်တယ် ။
ပန်းတွေက မင်းကို နမ်းရအောင်
ခြေဖျားထောက်ပြီး လာကြတယ် ။
ဘာကြောင့်ဆို
သုခနန်းဆိုတာ
မင်းကိုယ်က မွေးဖွားလာပြီး
မိခင်မြေရဲ့ ရင်ခွင်ကြားမှာ
ရှိလို့ပါတဲ့ ကလေးရယ် ။

Title: (၅၀)
By: မြင့်စိုးလှိုင်
'ဆင်းခဲ့ပါ
ဖိုးလမင်းကြီးရယ်
အောက်ကိုဆင်းခဲ့ပါ
မေ့ သမီးလေးရဲ့နဖူးကို
မွှေးလှည့်စမ်းပါကွယ်'
လမင်းက
အိပ်မက်မက်ရင်း ပြုံးရယ်တုန်း
သမီးလေးကို ပေါင်ပေါ်တင်လို့
အမေက ပြောဆိုတယ် ။
အဲဒီအချိန်မှာ
သရက်ပင်အုပ်ရဲ့
မိုးမိုးမည်းမည်း အရိပ်ဝေရာ အရပ်ကနေ
နွေရဲ့ ဝိုးတဝါး မွှေးရနံ့နဲ့
ညဉ့်ငှက်တွေရဲ့ တေးသီချင်းတွေက
အမှောင်မှာ ခိုးကြောင်ခိုးဝှက်
ရောက်လာတတ်တယ် ။
ဟို အဝေး
ရွာကလေးက
လယ်သမားတစ်ယောက်ရဲ့
ပလွေဆီကနေ
လွမ်းစရာ့တေးသံ
လွင့်ပျံတက်လာတယ် ။
မိခင်ပျိုကလည်း
ကုန်းစောင်းပြေပြေမှာ ထိုင်ရင်း
ချိုကြည်ကြည်တေး တညည်းညည်းနဲ့ပေါ့ ။
'ဆင်းခဲ့ပါ
ဖိုးလမင်းကြီးရယ်
အောက်ကိုဆင်းခဲ့ပါ
မေ့သမီးလေးရဲ့နဖူးကို
မွှေးလှည့်စမ်းပါကွယ်'
မေမေက
ကောင်းကင်ရဲ့အလင်းရောင်ကို
မော့ကြည့်လိုက်
သူ့ရင်ခွင်ကြားက
မြေရဲ့ အလင်းရောင်လေးကို
ကြည့်လိုက်နဲ့ ။
ကိုယ်ကတော့
လမင်းရဲ့
ငြိမ်းချမ်းတဲ့ တိတ်ဆိတ်ခြင်းမှာ
တွေးတော ငေးမောနေမိတယ် ။
ကလေးက ရယ်မောပြီး
သူ့အမေဆိုသလို
လိုက်ဆိုတယ် ။
'ဆင်းခဲ့ပါ
ဖိုးလမင်းကြီးရယ်
အောက်ကို ဆင်းခဲ့စမ်းပါကွယ်'
အမေကပြုံးတော့
လရောင်ရွှန်းမြတဲ့ညကလည်း
ပြုံးလေတယ် ။
ကလေးအမေရဲ့
ခင်ပွန်းဖြစ်တဲ့
ကဗျာဆရာ
ကိုယ့်မှာတော့
ကွယ်ရာကနေ
ဒီရုပ်ပုံလွှာလေးကို
ငေးကြည့်နေမိပါတော့တယ် ။

Title: (၅၁)
By: မြင့်စိုးလှိုင်
ဆောင်းဦးပေါက်နေ့က
တိမ်စင်လို့
ကမ်းလုံးပြည့်မြစ်က
ရေတိမ်ကမ်းစပ်ရှိ
ယိမ်းယိုင်ယိုင်သစ်ပင်ရဲ့
ငေါငေါပေါ်တဲ့
အမြစ်တွေကို
သန့်စင်ပေးလို့ပေါ့ ။
ရေငတ်လို့ အလျားသားထွက်နေတဲ့လျှာကို
ရှည်လျားကျဉ်းမြောင်းတဲ့
ရွာလမ်းကလေးဟာ
ချောင်းစပ်မှာ နှစ်ဆင်းသွားတယ် ။
ကိုယ့်နှလုံးသားက
ပြည့်ဝနေတယ် ။
ကိုယ့်ဘေးဘီကို
ကြည့်လိုက်တော့
ငြိမ်သက်တဲ့ မိုးကောင်းကင်ရဲ့
စီးဆင်းနေတဲ့ ရေအလျဉ်ကို
မြင်ရတယ် ။
ကလေးရဲ့ မျက်နှာပေါ်က
အပြစ်ကင်းတဲ့ အပြုံးအရယ်မျိုးလိုပဲ
ကိုယ်မှာလေ
ပျော်ရွှင်မှုနဲ့ ပျံ့နှံ့သွားတယ်လို့
ခံစားလိုက်ရတယ် ။

Title: (၅၂)
By: မြင့်စိုးလှိုင်
မစောင့်နိုင်တော့တဲ့အဆုံး
ဆောင်းမှမကုန်ခင်
သင်တို့ဟာ
အနှောင်အဖွဲ့တွေကြားက
အတင်းရုန်းထွက်ခဲ့ကြပြီပေါ့
စိတ်မရှည်နိုင်တဲ့ ပန်းပွင့်တွေရယ် ။
မမြင်ရတဲ့ ဧည့်သည်ရဲ့
လျှပ်တစ်ပြက် အကြည့်တွေနဲ့
သင်တို့ရဲ့ လမ်းနံဘေးက
စောင့်ကြည့်တဲ့ အကြည့်တို့
ဆုံမိပြီးတဲ့နောက်
သင်တို့ဟာ
အူယား ဖားယား
အပြေးအလွှား ထွက်ခွာသွားခဲ့ကြတယ်
စိတ်ဆတ်တဲ့ စံပယ်ပွင့်တွေနဲ့
ရဲတင်းကြမ်းခက်တဲ့ နှင်းဆီတပ်ဖွဲ့တွေရယ် ။
သင်တို့ဟာ
သေခြင်းရဲ့ ခံတပ်ဝကို
ပထမဆုံး ချီတက်သွားသူတွေဖြစ်ပြီး
သင်တို့အရောင်နဲ့ ရနံ့ရဲ့ ဟစ်ကြွေးသံက
လေထုကို အထွေးထွေးအယှက်ယှက်ပြုခဲ့တယ် ။
သင်တို့ဟာ
ရယ်မောကာ ဖိနှိပ်ကာ
တစ်ပွင့်ကိုတစ်ပွင့် တွန်းထိုးကာ
ရင်ကိုဖွင့်ကာနဲ့
အစုံလိုက် အပုံလိုက် ကြွေဆင်းကျဆုံးခဲ့ကြတယ် ။
နွေဟာ
သူ့အချိန်တန်ရင်
တောင်လေရဲ့ ဒီအတက်မှာ
ရွက်လွှင့် လိုက်ပါလာလိမ့်မယ် ။
ဒါပေမယ့်
သင်တို့ဟာ
သူပိုင်ဥစ္စာဖြစ်လာမယ့်
နှေးကွေးတဲ့ အခိုက်အတန့်တွေကို
တွက်ရေမနေကြပါနဲ့လား ။
သင်တို့ဟာ
ယုံယုံမှတ်မှတ်
ကြောက်ခမန်းလိလိ မြူးထူးခြင်းနဲ့
ကိုယ့်ရှိသမျှ
လမ်းပေါ်ချပြီး
မဆင်မခြင် သုံးဖြုန်းကြပြန်တယ် ။
အဝေးက လာနေတဲ့
နွေရဲ့ ခြေသံတွေကို
သင်တို့ကြားခဲ့ရပြီ ။
သူနင်းသွားဖို့
သင်တို့ရဲ့ သေခြင်းခြုံလွှာကို
ခင်းဖြန့်ပေးကြတယ် ။
သင်တို့ဟာ
ကယ်မယ့်သူ မမြင်ခင်က
နှောင်ကြိုးတွေကို ဖြတ်တောက်လိုက်ကြပြီ ။
သူက
သင်တို့ဆီလာပြီး အရေးမဆိုရသေးခင်
သင်တို့က သူ့ကို အပိုင်စီးလိုက်ကြလေပြီ ။

Title: (၅၃)
By: မြင့်စိုးလှိုင်
တန်ခူးလသည်
ယင်း၏ နောက်ဆုံးထွက်သက်ကို
ရှုထုတ်၍
နွေက
အလိုမတူသော မြေအပြင်ကို
အနမ်းများဖြင့်
ခြောက်သယောင်းစေခိုက်
ငါသည်
ငါ၏ဖူးငုံကို ဖွင့်လှပ်လိုက်သည် ။
ရသေ့ရဟန်း
ကျောင်းသင်္ခမ်းကို ချောင်းမြောင်းသော
အဖျက်သမား မှင်စာကဲ့သို့
ငါသည်
စူးစမ်းလိုစိတ်တစ်ဝက်
ကြောက်စိတ်တစ်ဝက်နှင့်လာခဲ့သည် ။
လုယက်ခံရသော တောအုပ်၏
အထိတ်တလန့် တီးတိုးသံနှင့်
ဥဩငှက်က
နွေ၏ ဆိတ်သုန်းမှုထံ
အသံပေးသည်ကို ငါကြားရ၏ ။
ငါ၏မွေးခန်းရှိ
တဖျပ်ဖျပ်လှုပ်သော
သစ်ရွက်ကန့်လန့်ကာကို ထွင်းဖောက်လျက်
တင်းမာသော
မှိုင်းမှုန်သော
ညဉ်ဆိုးသော လောကကို
ငါတွေ့ရ၏ ။
သို့တိုင်
ရဲရင့်စွာပင်
ငါသည်
ပျိုမြစ်ခြင်း အားမာန်ဖြင့်
သန်သန်မာမာ ထွက်လာခဲ့သည် ။
မိုးကောင်းကင်၏
ပူနွေးသော အိုးအင်ထဲမှ
မီးတောက်အရက်ကို
တစ်ကျိုက်ကျိုက်မော့ချလိုက်ပြီး
နံနက်ခင်းကို
ဝင့်ကြွားစွာ ဂါဝရပြုလိုက်သည် ။
စကားပန်း ငါသည် ။
နေ၏မွှေးရနံ့ကို
ငါ့နှလုံးသားတွင်
သယ်ဆောင်လာပေသည် ။

Title: (၅၄)
By: မြင့်စိုးလှိုင်
အချိန်ကာလဟု အစစွာ၌
ဘုရားသခင် အိပ်မက်တော်
လှည့်လည်ဖြန့်ကြက်ရာမှသည်
မိန်းမသားနှစ်ဦး ပေါ်ပေါက်လာခဲ့သည် ။
တစ်ဦးသော မိန်းမသည်
သုခနန်းရင်ပြင်တွင် ကချေသည်ဖြစ်၏ ။
ယောကျ်ားတကာတို့ နှစ်လို၏ ။
သူသည်
သူတော်ကောင်းတို့၏ စိတ်နှလုံးကို
အေးငြိမ်းသော ကမ္မဌာန်းခွင်မှ လွင့်ပါးအောင်
သူရူးတို့အား
ပေါ့သွပ်ရာမှ သွက်သွက်လည်အောင်
ရယ်ကာ မောကာနှင့် ပြုတတ်စွမ်း၏ ။
ယင်းနောက်
ထိုသူတို့အား
သစ်စေ့များနှဘ် သဘောထားကာ
တပေါင်းလေရူးတွင်လည်းကောင်း
ပန်းများဝေသော
ကဆုန်နွေမော တပ်မက်ဇောတွင်
ဂရုမထားသော လက်အစုံဖြင့်
ကြဲပက်ပစ်၏ ။
တစ်ယောက်သော မိန်းမကား
သုခနန်း၏ သရဖူဆောက်နှင်းအပ်သော
ဧကရီ
ရွှေစင်ဆောင်းဦး၏
ပြည့်ဝခြင်းပေါ်တွင်
နန်းတက်လာသူ မိန်းမမြတ်ဖြစ်၏ ။
ကောက်သိမ်းချိန်အခါတွင်
သူသည်
လေလွင့်သော နှလုံးသားများကို
မျက်ရည်ပေါက်တမျှ
ချိုကြည်စင်သော အပြုံးအရယ်ရှိရာ
ဆိတ်ငြိမ်ပင်လယ်ကဲ့သို့ နက်ရှိုင်းသော
အလှတရားရှိရာ
ဆောင်ကြဉ်း၏ ။
ရှင်ခြင်းနှင့်သေခြင်း
အတူပေါင်းဆုံ စီးဆင်းရာ
အမည်အရည်မသိ ကျောင်းတော်မြတ်ရှိရာသို့လည်း
ဆောင်ကြဉ်း၏ ။

Title: (၅၅)
By: မြင့်စိုးလှိုင်
နေ့လယ်လေဟာ
ပုစဉ်းရဲ့ ပိုးစာကွက်ဖော်
တောင်ပံလေးတွေလို
တဖျပ်ဖျပ်လှုပ်ခတ်နေတယ် ။
ရွာထဲက
တဲခေါင်မိုးတွေက
အိပ်ချင်မူးတူး အိမ်သားတွေအပေါ်ကနေ
ငှက်လို ဝပ်နေကြတယ် ။
ဥဩငှက်က
သစ်ရွက်တွေဝေတဲ့
အထီးကျန် တစ်နေရာ
မမြင်ကွယ်ရာကနေ
တေးဆိုနေတယ် ။
လတ်ဆတ်ပျော်ဝင်တဲ့
ဒီတေးသံလေးဟာ
လူစုလူဝေးရဲ့
တေးသံဆိတ်တဲ့ အလုပ်ကြမ်းပေါ်
တစိမ့်စိမ့် စိမ့်ထုံလာတယ် ။
ပြီး
ချစ်သူချင်း ချစ်တင်းနှောသံလေးတွေ
မိခင်တကာရဲ့ အနမ်းတွေ
ကလေးတွေရဲ့ ရယ်မောသံတွေထဲမှာ
ဂီတကို ဖြည့်စွမ်းပေးနေတယ် ။
အဲဒီတေးသံတွေဟာ
ကျောက်စရစ်ခဲတွေပေါ်က
စီးဆင်းသွားတဲ့ စမ်းရေအလျဉ်လိုပဲ
အမှတ်မထားမိတဲ့ အခိုက်အတန့်တိုင်းမှာ
အလှနဲ့ဝန်းရံ စီခြယ်ပေးရင်း
ကိုယ်တို့ရဲ့ အတွေးတွေပေါ်
စီးမျောသွားကြလေတော့တယ် ။

Title: (၅၆)
By: မြင့်စိုးလှိုင်
ညနေခင်းဟာ
ကိုယ့်အတွက်
အထီးကျန်ဖြစ်နေတယ် ။
ကိုယ်လေ
စိတ်စက်ကုန်ခန်းလာတဲ့အတွက်
စာတစ်အုပ်ကို ဖတ်နေမိတယ် ။
'အလှတရား'ဆိုတာ
စကားကုန်သည်တွေ
အဆန်းထွင်သွားတဲ့ အရာသာဖြစ်မယ်လို့
ကိုယ်ထင်မိတယ် ။
ငြီးငွေ့လာတာနဲ့
ကိုယ်က
စာအုပ်ကိုပိတ်
ဖယောင်းတိုင်ကိုမှုတ်လိုက်တယ် ။
ခဏမှာပဲ
အခန်းတစ်ခန်းလုံး
လရောင်နဲ့ လွှမ်းသွားတယ် ။
အလှတရားရဲ့ ဝိညာဉ်
ကောင်းကင် တစ်ခွင်တစ်ပြင်
ထွန်းလင်းလျှံ လက်နေတဲ့ကြားက
သင် ဘယ်နည်းဘယ်ပုံနဲ့
ဖယောင်းတိုင်ရဲ့
သေးကွေးလှတဲ့ မီးတောက်ငယ်နောက်မှာ
ပုန်းကွယ် နေနိုင်ခဲ့ရတာလဲကွယ် ။

Title: (၅၇)
By: မြင့်စိုးလှိုင်
ဒီဆောင်းဦးကို
ငါပိုင်တယ် ။
ဘာကြောင့်ဆို
သူဟာ
ငါ့နှလုံးသားထဲမှာ
ယိမ်းနွဲ့နေလို့ပဲ ။
သူ့ခြေရင်းရဲ့
တလွင်လွင်မြည်တဲ့
ခြူလုံးကလေးတွေက
ငါ့သွေးသားထဲမှာ
သံသာမြည်နေကြတယ် ။
သူရဲ့
မြူဆိုင်းတဲ့ ဇာမျက်နှာဖုံးဟာလည်း
ငါ့သက်ရှုငွေ့နဲ့
တဖျပ်ဖျပ် လှုပ်နေတယ်။
လေအဝှေ့မှာ
ဝေ့ဝေ့လာတဲ့
သူ့ဆံပင်ရဲ့ အထိအတွေ့ကို
ငါ့အိပ်မက်ထဲမှာ
ခံစားရတယ် ။
ငါရဲ့
တလှိုက်လှိုက် အသက်ငွေ့မှာ
ကခုန်နေတဲ့
တုန်ယင်ယင် သစ်ရွက်တွေထဲ
သူဟာ
အနှံ့အပြား စီးဖြစ်နေတယ် ။
ကောင်းကင်ပြာဘက်က
ရယ်ပြုံးနေတဲ့
သူ့မျက်လုံးအစုံဟာ
အလင်းရောင်ကို ငါ့ဆီကနေ
သောက်သုံးနေပါတယ် ။

Title: (၅၈)
By: မြင့်စိုးလှိုင်
အရာဝတ္ထုတို့်သည်
မိုးထက်တွင် စုဝေး၍
ကျယ်လောင်စွာ ရယ်မောကြ၏ ။
သဲပွင့်နှင့် ဖုန်မှုန်တို့သည်
ကလေးများသဖွယ်
ဝိုင်းကြီးပတ်ချာလှည့်ကြ
ကခုန်ကြ၏ ။
လူ့စိတ်သည်
ယင်းတို့၏ အော်ဟစ်သံဖြင့်
နိုးကြွလာရ၏ ။
လူ့အတွေးများသည်
အရာဝတ္ထုတို့၏
ကစားဖော်ဖြစ်ရန် တောင့်တ၏ ။
မရေရာမှု ရေစီးအတွင်း
မျောပါသွားသည့်
ငါတို့၏ စိတ်ကူးအိပ်မက်များသည်
မြေကြီးကို ကိုင်ဆုပ်မိရန်
လက်ဆန့်ကမ်းကြ၏ ။
ယင်းတို့၏ အားထုတ်မှုများသည်
မြေအုတ်နှင့် ကျောက်အုတ်များအဖြစ်
ခိုင်ခံ့မြဲမြံလာကြ၏ ။
ဤနည်းဖြင့်
လူ့ရွာတိုင်းကားဟု
ထွားထွား စည်ပင်လာကြ၏ ။
ပစ္စုပ္ပန် ရှင်သန်မှု အခိုက်အတန့်များထဲမှ
ဖြေကြားချက်များ ရယူရန်
အသံတို့သည်
အတိတ်မှ တစ်စုတစ်ဝေးတည်း
ပျံဝဲ ရောက်လာကြ၏ ။
ယင်းတို့ တောင်ပံများ၏ စည်းချက်က
လေထဲတွင် တုန်လှုပ်သော
အရိပ်များဖြင့် ပြည့်လျှမ်းစေပြီ ။
ငါတို့စိတ်တွင်ရှိ
အအိပ်မဲ့သော အတွေးများကလည်း
သွင်ပြင်သဏ္ဌာန်များကို ရှာဖွေမည်
အာသာငမ်းငမ်းဖြင့်
ဝေသီခြင်း ကန္တရာကိုဖြတ်၍
ပျံသန်းရန် အလို့ငှာ
မိမိတို့ သိုက်မြုံများကို
စွန့်ခွာကုန်၏ ။
ယင်းတို့သည်
ကိုယ့်ကိုယ်ကို အရာဝတ္ထုများအတွင်း
တွေ့နိုးနိုးနှင့်
အလင်း၏ ကမ်းခြေကို ရှာဖွေသူ
မီးအိမ်မပါသော ဘုရားဖူးအာဂန္တုများ
ဖြစ်ကုန်၏ ။
ယင်းတို့သည်
ကဗျာစာဆို၏ ကာရန်များအတွင်း
သိမ်းသွင်းခံရမည် ။
ပုံစံပင် မထုတ်ရသေးသော
မြို့တော်၏ မျှော်စင်ထက်တွင်
အိုးအိမ်ပြု၍ နေရမည် ။
ဖြစ်ပွားလာတ္တံသော စစ်မြေပြင်များမှ
စစ်သည်ရဲမက်တို့ကို
ပြန်လည်ဆင့်ခေါ်ရန်
ယင်းတို့အား စေလွှတ်ရမည် ။
ရောက်လာအံ့သော
ငြိမ်းချမ်းရေးကိစ္စ
ဝိဝါဒများတွင်
လက်ချင်းတွဲဖက် သဘောတူညီရေးအတွက်
ဆောင်ရွက်ရန်
ယင်းတို့အား အမိန့်ပေးရမည် ။

Title: (၅၉)
By: မြင့်စိုးလှိုင်
ကိုယ်တွေ့ဖူးသမျှ
တစ်ပြည်တစ်ရွာမှာ
မျှော်စင်မြင့်ကြီးတွေ
မရှိပါ ။
လမ်းတစ်လျှောက်မှာ
မြက်ခင်းက လဲ့လဲ့ ။
မြက်ခင်းဘေးမှာ
ရှောင်ပြေးတတ်တဲ့
ရေအလျဉ် သွင်သွင်စီးတဲ့
စမ်းချောင်းကလေးနဲ့ ။
ချစ်အာရုံပန်းတွေ ဝေနေတဲ့
ဆင်ဝင်တွေမှာ
ပျားတွေက
ခေါက်တုံ့လူးလာ ပျံဝဲရဲ့ ။
လူတွေက အပြုံးကိုယ်စီနဲ့
ခရီးကတင်း သွားကြ ၊ လာကြ
ညနေစောင်းတော့
သီချင်းတအေးအေးနဲ့
အိမ်ပြန်လာကြ
လုပ်ခကြေးငွေ တစ်ပြားတစ်ချပ်မှမပါ
ကိုယ်တွေ့ဖူးတဲ့ တစ်ပြည်တစ်ရွာမှာ ။
နေ့လယ်ချိန်ဆို
မိန်းမတွေက
အေးချမ်းတဲ့
အိမ်ဝိုင်းကလေးမှာ ဝိုင်းဖွဲ့ထိုင်ရင်း
သီချင်းညည်းက
ဗိုင်းငင်ကာ ရှိကြသတဲ့ ။
ဒီအချိန်မှာ
သိုးကျောင်းသားရဲ့ ပလွေသံက
ကောက်ပင်ယိမ်းနွဲ့
လှိုင်းရဲ့ကျောပေါ်မှာ
တငြိမ့်ငြိမ့်စီးကာ လိုက်ပါလာသတဲ့ ။
အဲဒီ ပလွေသံလေးက
ထုံးသင်းတဲ့ တောအုပ်ရဲ့
ကြည်လဲ့လဲ့အရိပ်တွေအောက်ကဖြတ်ပြီး
တေးတဆိုဆိုနဲ့ သွားကြတဲ့
ခြေကျင် ခရီးသည်တွေရဲ့
နှလုံးသားကို
ရွှင်ကြည်လန်းဆန်းစေသတဲ့
ကိုယ်တွေ့ဖူးတဲ့ တစ်ပြည်တစ်ရွာမှာ ။
ကုန်သည်တွေက ကုန်တွေနဲ့
မြစ်အောက်ကို စုန်ဆင်းကြပေမယ့် ။
သူတို့လှေတွေကို
ကြိုးချည် သော့ခတ်စရာမလိုခဲ့ ။
စစ်သည်ရဲမက်တွေက
တလူလူလွင့်တဲ့ ရဲတံခွန်တွေနဲ့
စစ်ချီခိုက်မှာ
ရှင်ဘုရင်ကိုယ်တိုင်ကလည်း
သူ့စစ်ရထားကို
ရပ်နားလို့ မနေခဲ့ ။
အဝေးကလာတဲ့ ခရီးသည်တွေ
ခဏတစ်ဖြုတ် မောဖြေနားပေမယ့်
ဒီအရပ်မှာ ဘာတွေရှိတယ်
စူးစမ်းမနေဘဲ ထွက်ခွာသွားကြရဲ့
ကိုယ်တွေ့ဖူးတဲ့ တစ်ပြည်တစ်ရွာမှာ ။
ဒီအရပ်မှာ
လူစုလူဝေးဟာ
လမ်းပေါ်မှာ တစ်ယောက်ကိုတစ်ယောက်
တွန်းတယ် ထိုးဟယ် မလုပ်ကြပါ ။
အို ကဗျာဆရာ
ဒီမြေမှာ
သင် အိုးအိမ်ထူထောင်ပါ ။
ခရီးဝေး လှည့်လည်ရာက
ပေကျံလာတဲ့
သင့်ခြေထောက်က ဖုန်မှုန့်တွေကို
ဆေးကြောပါ ။
သင့်ပလွေကို ကျူပါ ။
ပြီး တစ်နေကုန်တဲ့အခါ
ညချမ်း ကြယ်စင်တွေရဲ့ အောက်က
အေးမြတဲ့ မြက်ခင်းပေါ်မှာ
ကျောဆန့်ပါ
ကိုယ်တွေ့ဖူးတဲ့ တစ်ပြည်တစ်ရွာမှာ ။

Title: (၆၀)
By: မြင့်စိုးလှိုင်
သက်တော်ရှည်အမတ်ကြီး
သင်၏ငွေစ သပြာများကို
ပြန်ယူသွားပါတော့ရှင် ။
မာတုဂါမကို
တစ်ရံတစ်ဆစ်မျှ မတွေ့မြင်ဖူးသော
ရသေ့ပျိုအား
သီလမှ ဖျက်ဆီးရန်အလို့ငှာ
တောရ ကျောင်းသင်္ခမ်းရှိရာသို့
သင်စေလွှတ်ခဲ့သော မိန်းမများအနက်
ဘုရားကျွန်မသည်
တစ်ဦးအပါအဝင် ဖြစ်ပါသည် ။
သင်၏မိန့်မှာချက်ကို ဘုရာ့ကျွနမ
မဆောင်ရွက်နိုင်ခဲ့ပါ ။
မြူဆိုင်းသောနေ့သည်
တဖြည်းဖြည်း လင်းကျင်းလာခိုက်
ရသေ့ပျိုသည်
ချောင်းငယ်သို့ ရေသုံးသပ်ရန်
လာပါသည် ။
သူ၏
ညိုဝါရွှေသော ဆံကျစ်ထွေးတို့သည်
နံနက်ခင်း မိုးတိမ်တစ်ဆုပ်နှယ်
ပခုံးပေါ်ဝယ် စုဝေးလျက် ။
သူ၏
ကိုယ်လက်အင်္ဂါတို့သည်လည်း
နေခြည်မျှင်တန်းကဲ့သို့
တောက်ပ၏ ။
ဘုရာ့ကျွန်မတို့က
လှေကိုလှော်ခတ်ရင်း'
ရယ်မောကြ ၊ တေးဆိုကြနှင့်
မသံ ပေးပါသည် ။
နှင်းဆီနေဝန်းသည်
ရေပြင်အစွန်းမှထ၍
ဒေါသအမျက်ဖြင့် သွေးရောင်ဖျန်းကာ
ဘုရာ့ကျွန်မတို့အား စိန်းစိန်းကြည့်စဉ်
ဘုရာ့ကျွန်မတို့သည်
အရူးအမူးမြူးထူးလျက်
ရေထဲသို့ ခုန်ဆင်းကာ
သူ့နံဘေးတွင် ဝိုင်းဖွဲ့ကာ
ကခုန်ခဲ့ကြပါသည် ။
နတ်သူငယ်အလား ရသေ့အပျိုသည်
သူ၏ မျက်လုံးအစုံကိုဖွင့်၍
ဘုရာ့ကျွန်မတို့၏ လှုပ်ရှားမှုများကို
ကြည့်ရှုပါသည် ။
အံ့ဩလွန်းသည်ဖြစ်ရကား
သူ့မျက်လုံးအစုံသည်
မိုးသောက်ကြယ်များအလား
ဝင်းလက်လာသည်အထိပင် ။
သူသည်
လက်အုပ်မြှောက်ချီ၍
ငှက်ကယ်ချိုသာ
သံဝါဝါဖြင့်
ဝတ်ပြုဂါထာ ရွတ်ဆိုရာ
တောအုပ်တွင်းရှိ
သစ်ရွက်တိုင်းကို
ရင်လှိုင်းခတ်စေ၏ ။
ပုထုဇဉ်မိန်းမသားတစ်ဦးအနေနှင့်
ဤဂါထာ စာသားမျိုး
တစ်လုံးတပါဒမျှပင်
ယခင်က ရွတ်ဆိုသံ မကြားခဲ့ဖူးပါ ။
ယင်းတို့သည်
ဆိတ်ညံသော တောင်ကုန်းများထက်မှ
ထွက်ပေါ်လာသော
အရုဏ်ဦးဝတ်တက် ဂါထာကဲ့သို့ဖြစ်၏ ။
မိန်းမငယ်တို့သည်
ကိုယ့်ပါးစပ်ကိုယ်
လက်ဝါးနှင့် အုပ်လိုက်ကြပြီး
တစ်ကိုယ်လုံး သိမ့်သိမ့်ခါမျှ
ရယ်မောကြ၏ ။
ထိုအခါ
သူ့မျက်နှာပေါ်တွင်
သံသယဖြင့်
ရုတ်ခြည်းတင်းမာရိပ်
ယှက်သန်းလာပါသည် ။
ဘုရာ့ကျွန်မသည်
သူ့အပါးသို့ လျင်မြန်စွာတိုးကပ်ကာ
စိတ်ထိခိုက်ခြင်း ဝေဒနာဖြင့်
သူ့ခြေကို ဦးတိုက်ရင်း
ဆိုပါသည် ။
'အရှင်
တပည့်တော်မ၏
လုပ်ကျွေးသမှုကို ခံယူတော်မူပါ'
ဘုရာ့ ကျွန်မသည်
သူ့အား
မြက်ထူထဲသော ကမ်းပေါ်သို့
ပင့်ဆောင်ခဲ့ပါသည် ။
သူ့ကိုယ်ကို
ဘုရာ့ကျွန်မ၏ ပိုးထည်ခြုံလွှာ အမြိတ်ဖြင့်
သန့်စင်ပေးပါသည် ။
ပြီး ၊ မြေပေါ်တွင်
ပုဆစ်တုပ်ကာ
သူ၏ ခြေအစုံအား
ဘုရာ့ကျွန်မ၏
ဖားလျားကျသော ဆံပင်ဖြင့်ပွတ်ကာ
ခြောက်သွေ့စေပါသည် ။
ဘုရာ့ကျွန်မက
မျက်နှာမော့ကာ
သူ့မျက်လုံးအစုံကို ကြည့်ရှုလိုက်သောအခါ
ဘုရာ့ ကျွန်မ ထင်ပါသည် ။
ပထမဦးဆုံး ဖြစ်တည်လာသည့်
မိန်းမသားအား
လောက က နမ်းလိုက်သည့်
အနမ်းဦးကို
ဘုရာ့ကျွန်မ ခံစားလိုက်ရသည်ဟု ။
ငါကား လူ့ဘဝအရတော်စွ ၊
ငါ့အား မိန်းမသားအဖြစ်ကို
ပေးသနားခဲ့သော
ဘုရားသခင်၏ ကျေးဇူးဂုဏ်ကို
ဆင်ခြင်ပါ၏ ။
သူက
ဘုရာ့ကျွန်မအား မိန့်သည်
ဘုရားရှင်ကိုယ်တော်မြတ် မသိကျွမ်းသော
သင်ကား
ဘယ်နတ်ကယ် ဘယ်အမျိုးပေလဲ ။
သင်၏ အတွေ့သည်
မသေတရား၏ အတွေ့ဖြစ်၏ ။
သင့်မျက်လုံးအစုံ၌
သန်းခေါင်ည၏ နက်နဲမှုသည်
ကိန်းဝပ်၏ ။
အို ဟင့်အင်း
မရယ်ပါနှင့် ဦး ၊ သက်တော်ရှည်အမတ်ကြီး
သင်၏အမြင်တွင်
လောကအတွေ့အကြုံ
ဖုန်မြူသလ္လာတို့ ဖုံးအုပ်နေပါသည် ၊ ဘိုးဘိုး ။
သို့သော်
ဤရှင်သူငယ်၏ ဖြူစင်မှုက
မြူထုကို ထွင်းဖောက်ကာ
မိန်းမသား၏ မွန်မြတ်မူတည်းဟူသော
တောက်ပသော သစ္စာကို တွေ့ရှိရ၏ ။
အလို
ဤဦးဦးဖျားဖျား ကြည်ညိုမှု၏
အံ့ဖွယ်ရောင်ခြည်၌
ဘုရာ့ကျွန်မ၏ ကိုယ်စောင့်နတ်မယ်တော်
နိုးကြားခဲ့ပါပကော ။
ဘုရာ့ကျွန်မ၏
မျက်ဝန်းအစုံတွင်
မျက်ရည်တို့ ပြည့်လျှမ်းလာ၏ ။
နံနက် နေခြည်သည်
ဘုရာ့ကျွန်မ၏ ဆံနွယ်တို့အား
မောင်ရင်းနှမကဲ့သို့
ပွတ်သတ်ဆော့ကစား၏ ။
တောအုပ်ထဲက လေပြည်လေညင်းသည်လည်း
ဘုရာ့ကျွန်မ၏ နဖူးပြင်အား
ပန်းများကို နမ်းရှိုက်သည့်နှယ်
ယုယနမ်းမွှေး၏ ။
မိန်းမငယ်တို့သည်
လက်ခုပ်လက်ဝါးတီးကာ
လျှပ်ပေါ်သော ရယ်ခြင်းဖြင့်
ရယ်မောကြ၏ ။
ဇာမျက်နှာဖုံးများ
မြေ၌တရွတ်ဆွဲ
ဆံပင်တို့ အလျော့လျော့အပြေပြေ နှင့်
သူတို့သည်
ရှင်ရသေ့အား
ပန်းများဖြင့် ပစ်ပေါက်ကြပြန်၏ ။
အလို
အပြစ်ဟု မြူမတင်သော ရှင်နေမင်း
ဘုရာ့ကျွန်မ၏ အရှက်တရားသည်
သင့်အား ဖုံးကွယ်တားဆီးထားရန်
အခိုးတလူလူ မြူလွှာကို
မယက်လုပ်နိုင်တော့ပြီလော ။
ဘုရာ့ကျွန်မသည်
သူ၏ ခြေရင်းတွင်
ကိုယ်ကိုလှဲကာ တစာစာဖြင့်
'တပည့်တော်မကို ခွင့်လွှတ်တော်မူပါ'
ဟု တောင်းပန်ပါ၏ ။
ဘုရာ့ကျွန်မသည်
နေရောင်နှင့် သစ်ရိပ်များကို ဖြတ်၍
ဒဏ်ရာရသော သမင်မနှယ်
ပြေးလွှားခဲ့ပါသည် ။
ပြေးရင်းနှင့်လည်း
တစာစာ အော်ဟစ်ခဲ့ပါသည်။
'တပည့်တော်မကို ခွင့်လွှတ်တော်မူပါ'
မိန်းမငယ်တို့၏ ရယ်သံသည်
ဘုရာ့ကျွန်မအား
တဖျစ်ဖျစ် တောက်လောင်သောမီးနှယ်
နှိပ်စက်ခဲ့ပါသည် ။
သို့သော်
'ဘယ်နတ်ကယ် ဘယ်အမျိုးပေလဲ' ဆိုသော
စကားကမူ
ဘုရားကျွန်မ နားဝတွင် တလွင်လွင်
ထာဝစဉ် မြည်ကြွေးနေတော့သည် ။

Title: နာမည်
By: ကေမျိုးငြိမ်း
မြစ်မှာ
မရပ်တန့်ခြင်း သင်္ကေတတွေရှိတယ်။
ကြယ်တစ်ပွင့်ချင်းစီမှာ
ဝင်းမှည့်ခဲ့တဲ့ အတိတ်တွေ ရှိမယ်။
မမြင်ရတဲ့ နံရံမှာ
ပဲ့တင်သံတွေ ကျန်ခဲ့တယ်။
အခု
သင့် လက်ထဲက ဓါး
သင့် ရွေးချယ်မှုအတိုင်း ရှိပေလိမ့် ။

Title: ဈာပန
By: ကေမျိုးငြိမ်း
ရေအိုးကို ခွဲပြီ
ကြေးစည်ကို ထုပြီ
တရားခွေကို ဖွင့်ပြီ။
လေလည်း မတိုက်
နှင်းလည်းမထန်မိုးလည်း မရွာ
ငိုလည်း မရှင်
မျက်ရည်ကျရုံမျှ တစ်ပါး
အခြားရှိဦးမလား။
နေထိုင်ခြင်း နှစ် ၆၀
ဘုန်းကြီးစာ မစို့မပို့တတ်တယ်
ဆေးရွက် မြေပဲ ပဲမျိုးစုံ စိုက်တယ်
မိန်းမတစ်ယောက် ရတယ်
သားသမီး ငါးယောက်
ထွန်းကားတယ်
မျက်စိမှုန်တယ်
ဒါပါပဲ မထူးဆန်းဘူး။
အသက်ဆိုတာကလည်း
သစ်ရွက်တစ်ရွက်
ကြွေကျသွားသလိုပဲ
သန္ဓေတည်ဖွံ့ဖြိုး
တဖားဖား
လေတိုက်ရင်လည်း ယိမ်းလှုပ်ပြီး
ကြွေချိန်တန်တော့လည်း
ဖြုတ်ကနဲ ဝဲပြလိုက်ရုံကလေး။
မျက်စိတမှိတ် လျှပ်တစ်ကြွေ
တဖျတ်ဖျတ်ကူးပြောင်းခဲ့တဲ့
နွေဦးအလီလီကို
မထူးဆန်းပါဘူး
လာစဉ်ကထက် အင်္ကျီတစ်ထည်
ပုဆိုးတစ်ကွင်းပဲ
ပိုတိုးလာတယ်လို့ ဆိုကြရုံ။

Title: သွေးနဲ့အတူ စီးဆင်းနေသော
By: ကေမျိုးငြိမ်း
ကဗျာ
မင်းပုန်းနေရင် ရှာရခက်တယ်။
ငါ့မှာ
တစ်နေ့ပြီး တစ်နေ့
ငါ့မှာ တစ်ညပြီး တစ်ည
မြစ်လိုရှာဖွေလို့
လျှပ်စစ်မီးကြိုးလို မျှော်လင့်လို့။
တယ်လီဖုန်းဆိုရင်လည်း အသံထွက်မှာပဲ
မော်တော်ကားဆိုရင်လည်း ဟွန်းပေးမိမှာပဲ။
မခက်ဘူးလား
အဲသလို ငါ့အတွေးဟာ တောင့်တင်းစွာယဲ့ယဲ့
ငါ့မှာ
ရှိုက်ဖိုကြီးငယ် အသွယ်သွယ်ပေါ့။
မြို့အဆုံး လမ်းအဆုံး
အဆုံးသတ်တရား ဆိုတာရော တကယ်ရှိရဲ့လား။
ဒီမှာ
ခန္ဓာထဲက
သွေးလို
ခန္ဓာထဲက
တောင်းဆိုမှုများ
ကဗျာ ။

Title: မပြယ်လွင့်ဖို့ မပျောက်ဆုံးဖို့
By: ကေမျိုးငြိမ်း
တစ်ပြီးတော့ တစ်တစ်ပြီးတော့ နောက်ထပ်အသစ်တစ်ခု
လှည်းတန်းမြေနီကုန်း ဆူးလေနားတစ်ဝိုက်
မင်္ဂလာဈေး ပလာဇာ သိမ်ကြီးဈေးတစ်ဝိုက်
အခြားသော ဆက်သွယ်မှုများ အခြားသော အခြားအရာများ
တစ်နေ့ပြီးတစ်နေ့ တစ်မျိုးပြီးတစ်မျိုး
အဓိပ္ပာယ်တစ်ခုပြီးတစ်ခုတစ်လမ်းဝင် နှစ်လမ်းထွက်
နှစ်လမ်းဝင် တစ်မြို့ရောက် အိမ်ပေါက်ကြီးနဲ့
ကမ္ဘာအိတ်ပေါက်ကြီးနဲ့ ခြေရာတွေ
မျက်လုံးကလေးတလည်လည်
လက်ကလေးတလည်လည် တလည်လည်ဟာ
သစ်ရွက်များလည်ကျသလိုမျိုး ပန်ကာရဲ့ စဦးအလျင်ကို
ရှာမရသလိုမျိုး
ဖွဲ ဖွဲ ဖွဲ ဖွဲ တဖွဲဖွဲ လွဲပြီးရင်း လွဲပြီးနောက် လွဲပြီးရင်း
လဲကျပြီးနောက် အိပ်မက်ထဲကအတိုင်း အပြင်မှာဖြစ်နိုးနိုး
အတွင်းမှာ ဟုတ်နိုးနိုး အိပ်မက်ထဲက အတိုင်း
ဇာတ်လမ်းထဲကအတိုင်း
အပြင်မှာ အပြမှာ အပြောမှာ မှာစရာရှိတာ မှာခဲ့လေဆိုတော့
အမှာစာဟာ ပါဖို့လိုမလို အရေးကြီးမကြီး
အားလုံးဟာ အကြီးတွေချည်းပဲ
အကျယ်တွေချည်းပဲ အကြောင်းအရာတွေချည်းပဲဆိုတော့
အကုန်လုံးပြိုကျနေသလို အကုန်လုံးဖက်ကျနေသလို
အကုန်လုံးဟာ အားလုံးရဲ့ ကိုယ်စားအားလုံးကို စားရမှာလား
သွား သွား သွား သွား သွားစရာတွေ တစ်ပြီးတော့တစ်
တစ်ပြီးတော့ နောက်ထပ်အပစ်တစ်ခုဆီ အသစ်တစ်ခုရဲ့
အသစ်စက်စက် အသစကျပ်ချွတ်ဆီ
သွားလေးတိုက်ပြီးတော့
လက်ဖက်ရည်လေး သောက်ပြီးတော့
ကဲသွားစို့ သွားပြီးရင်း သွားကြဦးစို့။

Title: သတိရခြင်းအကြောင်း
By: ကေမျိုးငြိမ်း
မြေပြင်ပေါ်သက်ဆင်းနေတဲ့
ခိုအုပ်ပေါ်
ခဲလုံးကျခဲ့လို့
ငါတို့သူငယ်ချင်းတစ်တွေ။
မင်းလည်း မင်းဘဝရဲ့တိုက်ခတ်မှုနဲ့
သူလည်း သူ့ရှင်သန်ခြင်းရဲ့ အဓိပ္ပာယ်
ငါလည်း ဘာထူးမလဲ။
ငါတို့ငယ်ငယ်
ပျော်စရာတွေပဲ
တွေးခဲ့ကြတယ်မဟုတ်လား။
မင်းက လမ်းဘေးအုတ်ခုံမှာ
ဂစ်တာတီးရင်း
ငါတို့က သီချင်းကို သံပြိုင်သီဆိုလို့
ငါက
သင်းသင်းခိုင်အကြောင်းပြောရင်
မင်းတို့ ရင်ခုန်မှုကို မီးကူးလို့
ဟိုကောင်မလေးလှတော့လည်း
ငါတို့ပဲ
ဟိုကောင့် ခေါင်းရိုက်ခွဲခဲ့တာလည်း
ငါတို့ပဲ
သွေးကြွတဲ့အရွယ်တွေဆိုတော့
သူတက်ကြွသလို
ငါတို့လည်း ဆန္ဒတွေပြည့်ဝလို့ပေါ့။
မင်းလက်မောင်းမှာ အရုပ်တွေ
ငါ့ဘောင်းဘီမှာ
ချစ်ခြင်းတရားရဲ့ အငွေ့အသက်
အမွေးပွပွ သိမ်မွေ့ခြင်းတွေ
ဟိုကောင်လက်ဖမိုးမှာ
ဆွေဇင်ကျော်ရဲ့ လက်ရာ
ကွန်ပဒေါက် ဒဏ်ရာနဲ့
ငါတို့ဟာ ရိုးသားခဲ့ရဲ့ မဟုတ်လား
ငါတို့ဟာ ဆွတ်ပျံ့ခဲ့ရဲ့ မဟုတ်လား။
ခုထိ သတိရသေးတယ်
ငါတို့တစ်တွေ ဘယ်အချိန်ဖြစ်ဖြစ်ပေါ့
လွယ်အိတ်အထုံးကလေးတွေ
မဖြေ‌ကြေး
တစ်နှစ်တစ်ခါ
ရောက်ရာအရပ်ကနေ
ပိတောက်လို ပွင့်ကြေး
ထားခဲ့ကြ ကတိသစ္စာ
ခုတော့ရယ်စရာပဲ
ခုတော့ ရယ်စေသလို လွမ်းစရာပဲ
ခုတော့
လေထဲက ပေါ့ပါးလတ်ဆက်တဲ့
ပြန်မရခြင်းတွေပဲ။
ဟိုတလောက
ဟိုကောင်နဲ့ လမ်းမှာတွေ့တယ်
တစ်ယောက်တစ်ဖက်စီ
မီးပွိုင့်မိနေတဲ့ အနေအထားနဲ့
လက်ပြတယ်
နောက်တစ်နေ့ကျတွေ့မယ်တဲ့
ငါ့မှာ
သူ့စကားနားထေင်ရင်း
ပြုံးမိရဲ့
ငါ့မှာ
သူ့အသံပြန်ကြားရင်း
လွမ်းမိရဲ့
နောက်တစ်နေ့တွေလည်း
များခဲ့ပြီမဟုတ်လား
မနက်ဖြန်လိုကျယ်ဝန်းမှုတွေနဲ့
ငါတို့တစ်တွေ
လွမ်းနေကြတုန်းပေါ့
ဘဝအမောတွေနဲ့
ငါတို့တစ်တွေ
မျောနေကြတုန်းပေါ့။
တစ်မြို့ပြီး တစ်မြို့
ပင်လယ်ရပ်ခြားဆိုရင်လည်း
ပင်လယ်ရပ်ခြား
တစ်လမ်းတည်း အတူနေသမားလည်း
တစ်လမ်းစီသွားလို့
ဟိုကောင်ဇော်မင်း
တခါကပြောဖူးတာ အမှတ်ရတယ်
ငါတို့လက်မောင်းပေါ်မှာ
ဆေးမင်ကြောင်ရုပ်ပဲ အဖတ်တင်တယ်
ကျန်တာတွေက
မြေဖြူစာလုံးတွေချည်းပဲ
တစ်ခုခုနဲ့ ထိတော့တာနဲ့
ပျက်တော့တာပဲ မဟုတ်လားတဲ့။
ဆံရှည်လည်း
ခုတော့ ကတုံးကြီးနဲ့
စာရေးဆရာလည်း
ခုတော့ စက်ဘီးပစ္စည်းရောင်းလို့
တရားသမားလည်း မနေရ
တရားမရ
ရည်းစားများသူ ငပွေးလည်း မနေရ
မိန်းမမရ
မဆန်းဘူးလား
ရယ်ရမောရ မလွမ်းရဘူးလား
ဘာတစ်ခုမှ ပုံသေတွက်ထားလို့
မရဘူး
ဘယ်အရာမှ ထားရာနေရာအတိုင်း
မရှိဘူး
တစ်မျိုးနဲ့တစ်မျိုး
အဆက်အစပ်မဲ့စွာ
တစ်ခုနဲ့တစ်ခု
ချိတ်ဆက်မရစွာ
ဟိုတုန်းက ငါတို့အဖွဲ့ဟာ
တစ်ယောက်တစ်နေရာစီ
အသံထွက်လို့
စုရိုက်ထားတဲ့ ဓါတ်ပုံတွေလည်း
ဆေးသားပျက်လို့ပေါ့။
ဘယ်သူက ဘယ်လို
ဘယ်ကောင်က ဘယ်သို့
ဒီသတင်းလေးကြားရဖို့အရေး
အရင်လိုအသစ်နံ့လေးမရတော့
အရင်လို အပျော်ဓာတ်ကလေး
မီးမကူးတော့
ရွက်ပုန်းသီးလို
ပုပ်မှကြွေရဲ
အချိန်ကာလ နောက်ကျမှ
ကြားခဲ့
ငါတို့
ဘယ်သို့သော ကံကြမ္မာတွေနဲ့ခြားခဲ့ရသလဲ
တွေးမိတိုင်း ရင်နာရတယ်
မျက်နှာချင်းဆိုင်တောင်
ဝေးနေကြရတယ်
ငါတို့သူငယ်ချင်းတွေ ။

Title: စာတစ်စောင်
By: ကြည်ညိုဟိန်း
ဖက်(စ်)
အီးမေး(လ်)
ကွန်ပျူတာ
အင်တာနက်ကမ္ဘာ။
တတိယလှိုင်း
ဂလိုဘယ်လိုက်ဇေးရှင်း
လိင်ပြောင်းလဲခွဲစိတ်ခြင်း
စီရော်နယ်ဒိုက ပေါင်သန်း(၈၀)။
တွေးလို့ကောင်းတုန်း
အရီးအုန်းက
ဒီစာအရေးကြီးတယ်
မင်းကိုယ်တိုင်ပေးသွားနောဆိုလို့
ဖတ်ကြည့်လိုက်တော့။
သို့ လူလေး
အဖေရိုသေစွာ စာရေးလိုက်သည်
ငါ့နွားလေးလာရင် ဖမ်းထားလိုက်ပါ တဲ့
ကဲ
ကဗျာဆရာ
အဲဒီနွားကို
မင်းလည်း လိုက်ရှာပေတော့။

Title: အနှိုင်းမဲ့ကဗျာ
By: ကြည်ညိုဟိန်း
သွားလိုက်ပါ မိတ်ဆွေ
အဲဒီအရပ်ကို
ရောက်အောင်သွားလိုက်ပါ။
အဲဒီမှာ
ပေါင်မုန့် မရှိဘူး
ပဲပြုတ် မရှိဘူး။
ဟမ်ဘာဂါ မရှိဘူး
ကိုကာကိုလာ မရှိဘူး။
မော်ဒယ်ဂဲ(လ်) မရှိဘူး
ဖက်ရှင်ပြပွဲ မရှိဘူး။
လုံးချင်းတိုက် မရှိဘူး
နိုက်ကလပ် မရှိဘူး။
တိုယိုတာကား မရှိဘူး
ဘီယာဘား မရှိဘူး။
သိင်္ဂါရတေးသွား မရှိဘူး
ဗီယက်နမ်စစ်ကား မရှိဘူး။
ဒုံးပစ်ခွင့် မရှိဘူး
လေယာဉ်တင်သင်္ဘော မရှိဘူး။
ရာမဇာတ် မရှိဘူး
ပို့(စ်)မော်ဒန်ပန်းချီကားချပ် မရှိဘူး။
လီယိုနာဒို မရှိဘူး
ကိတ်ဝင်းစလက် မရှိဘူး။
ဗြူတီပါလာ မရှိဘူး
အိဒ်(စ်) ရောဂါ မရှိဘူး။
သဲကန္တာရ မရှိဘူး
ဆူနာမီ မရှိဘူး။
လေညင်း မရှိဘူး။
အဲဒီမှာ
ဗုဒ္ဓဂေါတမရဲ့ လက်ရာ
“လွတ်မြောက်ခြင်း”ဆိုတဲ့
အနှိုင်းမဲ့ မဟာကဗျာရှိတယ်။
အဲဒီကိုရောက်သွားခဲ့ရင်
မိတ်ဆွေရဲ့ဘဝဖြစ်စဉ်ကို
အပီအပြင်
မှတ်တမ်းတင်ထားနိုင်တဲ့
“ကင်မရာ”ဆိုတာ
မလိုအပ်တော့ပါဘူး။

Title: ခဏတာ
By: ခိုင်နေဒီ
ဓါးက
ဂုတ်ပေါ်မိုးထားပြီး
တက်လာ
ပြီး
အရာရာမမြဲသော တောင်စွယ်။
လူတစ်ယောက် ဒူးထောက်လို့
လူတစ်ယောက်ရဲ့ ပြတိုက်လား
ကျလာ အားရပါးရ
ကျလာ။
အရာရာမမြဲသော တောင်စွယ်မှာ
ဓါးက ကျသွားလေရဲ့
နေကွယ်ရာဆီ။

Title: အမှန်တရား
By: ခိုင်နေဒီ
လွတ်လပ်ခြင်းက
လွတ်လပ်ခြင်းကို တည်စေတဲ့ မိုးကောင်းကင်။
ယုံကြည်ချက်က
မကြောက်တရားရဲ့ လမ်းမပေါ်
ငါတို့ဘဝအလံကို ပိုမိုမြှင့်တင်လိုက်။
မှောင်နေခြင်းမှာ
မျက်ဝန်းလက်နဲ့ ခြေထောက်များ
ဘယ်လောက်ကြာကြာအရှုံးပေးဖူးလို့လဲ။
လဲနေသူကို ထူပေးခြင်းဖြင့်
ရင်ဘောင်တန်း
ညီညွှတ်ကြရမှာ မဟုတ်ဘူးလား
သတ္တိရှိပါ
လူမှုဘဝတွေအတွက် သတ္တိရှိပါ။
မေမေ့ရဲ့ စကားခွန်အားဟာ
ငါတို့ခေတ်ကို ရောက်မှ
ငါတို့ခေတ်ကို ကိုယ်စားပြုတဲ့မေတ္တာတော်
အမှန်တရားသာ
လုံးလုံးလျားလျား ရှေ့တန်းထွက်ရဲရင့်ချေ။

Title: ဇွန်လ(၁၉)ရက် မိုးနှင်းဆီ
By: ခိုင်နေဒီ
ယနေ့ထွန်ယက်ခဲ့သော
ကြယ်စိုက်ခင်းတို့သည်
ငယ်ငယ်က အလင်းမြစ်တစ်စင်း။
တေးဆိုသံသည်
မြောက်ဘက်အရပ်မှ ဝင်ရောက်လာသည့်
နှင်းပွင့်တို့ရဲ့ လရောင်
ဘယ်သူမှ
ဘယ်သူ့ကို
ဘယ်လိုမှ အကြောက်တရား မဖြစ်စေရ။
ရွက်ဆုတ်ပြက္ခဒိန်မှာ
နွံမနစ်တဲ့ ပတ္တမြားတစ်ပွင့်
မင်နီရောင် ခြစ်သွေး။
မိုးစက်များ
အိမ်အမှတ်(၅၄) တီရှပ်တစ်ထည်ပေါ်မှာ
မိုးခိုခဲ့ပါပြီ မိုးခိုခဲ့ပါပြီ
ကျွန်တော်တို့။

Title: သွေးလမ်း ကံ့ကော် ကြယ်ပွင့်များ
By: ခိုင်နေဒီ
မနေ့က စာမျက်နှာပေါ်ပမာ
မဝေဝါးသော ပုံရိပ်တို့၌
သတ္တိဖွဲ့စကားလုံးများ
ကလေးငယ်ကို
ကြောက်ရွံ့ခြင်းမှ ကယ်တင်သလို။
အဖိုးအဖွားတို့မှ
စိုးရိမ်အမှတ် မျက်ရည်ကို
ကြင်နာစွာ ကူမပြီး သုတ်ပေးရသလို။
ဝမ်းနဲ့လွယ် မွေးဖွားတဲ့ မိခင်မှ
ပူဆွေးခြင်း ပြတင်းတံခါးကို
အဆုံးမဲ့မေတ္တာဖြင့် အေးချမ်းစေတဲ့နှင်းလို။
ဒီနေ့ရောက်လာပြီ
ခါးသီးဖွယ်အမှောင် အတိတ်ဆိုး အိပ်မက်တို့
မိုင်ပေါင်းများစွာ ချန်ထားရစ်သလို ရောက်လာပြီ
လမ်းမကြီးပေါ်
ငဲ့ပြန်ကြည့်သော ကံ့ကော်ပန်း
မနွမ်းစိတ် အနီရောင်မှာ
ကောင်းကျိုးအထွေထွေတေးသံက
ရင်ဘောင်တန်းပြီး ရောက်လာခဲ့ချေ
သံခြေကျင်းလွတ် ကြယ်ပွင့်များ။

Title: လူရိုင်းဘဝကလာခဲ့ခြင်းကို
By: ခိုင်နေဒီ
ကိုအောင်ဆန်းပြောခဲ့တယ်
လူရိုင်းဘဝက
လူ့ယဉ်ကျေးများနဲ့ အသားမကျရာ
ကိုအောင်ဆန်းပြောခဲ့တယ်
စိမ်းလန်းတဲ့ လွင်ပြင်ရိုင်းပေါ်
စိတ်ရှိတိုင်း
လက်ခတ်မောင်းခတ်ခွင့်မရ။
ကိုအောင်ဆန်းပြောခဲ့တယ်
လူ့ယဉ်ကျေးများဘဝက
လူရိုင်းရဲ့မြူးထူးအော်ဟစ်ခြင်းမှာ
ကိုအောင်ဆန်း ပြောခဲ့တယ်
စိတ်ကျဉ်းကြပ်စွာ
မလွတ်မလပ်နေထိုင်ရ။
ကိုအောင်ဆန်း မပြောခဲ့ဘူး
ကျွန်တော့်စိတ်ကျွန်တော့ခန္ဓာ
လူရိုင်းဘဝက လာခဲ့ခြင်းကို။

Title: သီဟိုဠ်ရှင်
By: ဆန်းမြင့်(ပခုက္ကူ)
အတွေးလက်ကျန်တွေက
အစရှာလို့မရတော့ဘူး
ကြည်ညိုပြီးရင်း ကြည်ညိုရင်း
ရွှေပန်းချီ မှိုင်ငေးရမယ့်
ရွှေရေး
ကနုတ်ပန်းဟန်ဆည်းလည်း သံကလေးတွေလည်း
ရင်ပြင်တော်အနှံ့ ပြန့်ကျဲလို့
“ဆုကြီးပန်”ဆီ
ကိုင်းညွှတ်ကောက်ကြောင်းနဲ့
ပျံဝဲကြည့်ချင်တယ်
ရှစ်မျက်နှာဘုရားရဲ့
အင်္ဂါထောင့်မှာ
အတိအကျပြန်ပြီး ဆင်းသက်မယ်
နေပူခံကျောက်ပြားတွေ တစ်ချပ်ပြီးတစ်ချပ်
စတုရန်းလို အနားမညီတဲ့ဘဝများ
မြက်သားမမွေးနိုင်ခဲ့သော
နယုန်မိုးအလီလီကြားက
ပခုက္ကူရဲ့
အနှိုင်းမဲ့ ဖြေဆည်ရာ။

Title: ပုခန်းကြီး
By: ဆန်းမြင့်(ပခုက္ကူ)
အိုးမကွာ သောက်တော်ဗူးရယ်နဲ့
ကိုကြီးကျော်ပလီလွန်းပေမယ့်
ရေစကြို ၁၀-မိုင်
ပခုက္ကူ မိုင် - ၂၀
ရှင်မတောင် တောင်စွယ်ရိပ်မှာ
သူကတော့ ခပ်တည်တည်။
မြို့ရိုးဟောင်းက
သမိုင်းကြောင်းကို
မထိမ်မချန် ဇာတ်ကြောင်းလှန်သလိုလို။
ထန်းတောညိုကုက္ကိုတန်း
တမာလမ်းထနောင်းရိပ်
စိတ်ကြိုက်ရွေးလို့နားနေ
အပန်းတွေပြေနိုင်ရဲ့။
သရက္ခာန်ရုပ်ပွား
စည်သူရှင်ဘုရား
သုံးဆင့်လည်းပေါ်ကျောင်းတော်ကြီး
ရွှေဥမင်တောရ
အရှင်ဇမ္ဗူဒီပဓဇ
မင်းကြီးဦးရန်ဝေး
ဪ မိုးခေါင်ရေရှားပေမယ့်
သမိုင်းမခေါင်ဘူး ဂုဏ်မရှားဘူး။
တစ်ဆင့်စကား တစ်ဆင့်နား
အဘိုးအဘွားတို့ နှုတ်ဖျားမှာ ရစ်ဝဲ
ခုထိကြားယောင်နေဆဲ
“ရှားပင်ပေါ်ဂုံနွယ်ရစ်ပေါက်တဲ့အရပ်မို့
ရှားပါးပေမယ့်
ဂုဏ်ရှိသကွဲ့”။

Title: နွမ်းဖျော့ဖျော့ နိမိတ်ပုံများ
By: ဆန်းမြင့်(ပခုက္ကူ)
သတိရတယ်
သနပ်ခါးမွှေးတဲ့ ပါးကလေး “ ပခုက္ကူ” ကို အရမ်းသတိရတယ်
ဝိုးတဝါးဂီတသံကိုတော့ အမှတ်မထင်ပါပဲ
ရင်ထဲမှာ မီးရှူးမီးပန်းတွေက တဖြောင်းဖြောင်းပေါက်ကွဲ။
အမြင့်ကြီးမဟုတ်ပေမယ့်ကိုယ့်လှေကားကိုယ်ထောင်တက်ခဲ့တယ်
ကျိန်စေချင် ကျိန်ပြပါဦးမယ်
ဘယ်တစ်စုံတစ်ယောက်ကိုမှ တုံးလိုမခုခဲ့ဘူး။
ဝေးကွာခြင်းအလျားက တမာရနံ့ကလေးတစ်ရှူတစ်ရှိုက်စာရယ်
ဒါတောင်မှ
သဲပူလှိုင်းထနေတဲ့ သောင်ပြင်ကြီးကို တို့အတူတူ
လက်တွဲပြီး ဖြတ်ကျော်ခဲ့ကြသေးတယ်။
ရုပ်ရှင်ထဲမှာလို နွေမိုးဆောင်း ပုံရိပ်တွေ အကြိမ်ကြိမ်ပြောင်းခဲ့ပြီ
ဒဏ်ရာတွေကတော့ ဘယ်အရိပ်အောက်ခိုခို အလွမ်းတွေနဲ့ စွတ်စိုလို့။
မငြင်းပါဘူး။
ဧကရာဇ်တွေဖွေးပြီဆိုမှဖြင့် ကိုယ်တွေရဲ့ သဘောကိုဖွင့်မပြောလည်း
နင်သိနှင့်နေမှာ အမှန်ပါ
ကြည့်လေ
“အလွမ်း”ကို စာလုံးပေါင်းလိုက်တိုင်း ခွေထားတဲ့ ကနုတ်ဘောင်ထဲမှာ
နင့်နာမည်လေးသာ ပေါ်
ပေါ်လာတော့တယ် “ခင်မြတ်နွယ်”။

Title: အိပ်တန်းပြန်တဲ့ ငှက်ကလေး
By: ညီ(ပခုက္ကူ)
ရေခြား မြေခြား ဒေသခြားမှာ
လွမ်းဆွတ်ခြင်းတွေ အတောင်ဖြန့်ရင်း
အိပ်တန်းလေးကို
မျှော်ရီတမ်းမက်နေလား ငှက်ကလေး။
မိဝေးဖဝေး သူငယ်ချင်းတွေနဲ့ဝေးလို့
ဝေးကွာခြင်းတွေ နောက်ထပ်
ဘယ်လောက်ဝေးလေမလဲ
အတွေးမှာ
ရှိုက်သံလေးလွင့်ရုံနဲ့
ကျေနပ်လိုက်ရသော နေ့များ။
စိတ်သွားတိုင်းလည်း ကိုယ်မပါခဲ့သူ
စိတ်မပါလည်း သွားခဲ့ရသော
နေရာဒေသများ
နေရာဒေသတွေများလာတိုင်း
အိပ်တန်းလေးဟာ အထီးကျန်လို့
ဘယ်နေ့ဘယ်အချိန် ဘယ်တော့များမှ
ပြန်လာရလေမလဲ အတွေးတွေ။
အတွေးမှာ မျက်ရည်ဝေ့သီလို့
ငိုမနေပါနဲ့ ငှက်ကလေးရယ်
အသံတိတ်ပျံသန်းတဲ့ လေယာဉ်ပေါ်မှာ
ငယ်ငယ်ကလို ထုပ်စည်းထိုးမယ်။
ပုံနှိပ်မေးခွန်းတွေ မပါတဲ့
စာမေးပွဲတွေ ဖြေမယ်။
မင်းရဲ့အတောင်မှာ အားအင်တွေ
ဖြည့်ထားစမ်းပါ ငှက်ကလေးရဲ့
တကယ်တော့
အိပ်တန်းက ထွက်လာသူဖြစ်ဖြစ်
အိပ်တန်းကို ပြန်တဲ့သူဖြစ်ဖြစ်
မျှော်လင့်ချက်တွေ
ရည်ရွယ်ချက်တွေ ရှိနေတယ်ဆိုတာ။

Title: ဖွင့်မဖောက်တဲ့ဒဏ်ရာ
By: ညီ(ပခုက္ကူ)
ဘာသာပြန်မရတဲ့ သီချင်းသံတွေ
ဘယ်နေရာ ပြောင်းရွှေ့ထားမလဲ။
ပြန်မအမ်းမိတဲ့ သံစဉ်တိုင်းဟာ
အုံကျင်းဖွဲ့ရင်ကွဲတေး။
အိပ်ယာမရှိတဲ့ မြို့ပြမှာ
ကဗျာကို ထွန်ယက်စိုက်ပျိုးသူ
ကျောသပ်ရင်သပ် အချော့သိပ်ခံ
လူတန်းစား
အာဟာရသိဒ္ဓိပြီးတယ်ဆိုတောင်
အိပ်ယာဝင်ပုံပြင်ပဲ။
မနေ့က
ဖွင့်မဖောက်တဲ့ ဒဏ်ရာတွေ
လိပ်စာမှားရောက်လာခဲ့။
လက်ခုပ်တီးခွင့်မရှိတဲ့ ပြိုင်ပွဲဆိုလား
တန်းတက် ကဗျာတွေ အနိုင်ရတယ်
ခေါင်းညိတ်
ခေါင်းခါ
ကဗျာဆရာကဝိကြီးများ
ထို့နောက်
ကိုယ်ကျင့်တရား
ကိုယ့်အတွက် ကျင့်တဲ့တရား
တရားမသိလို့မှားမိတယ်ထား
တစ်လမ်းသွား ခေတ်ပြိုင်ကားနဲ့
အမောက်ထောင် ကျီးအကြီး
တစ်နာရီ ငါးမိုင်နှုန်းနဲ့ ဖြတ်ပျံသွားတယ်
အဲဒီကမ်းပါးပြတ်တွေ
ထင်သလောက်မမြင့်ဘူး။

Title: ၂၀၀၄တုန်းက ဒိုင်ယာရီ
By: ညီ(ပခုက္ကူ)
ငယ်ငယ်က တွေးထင်မှုဟာ
လက်ရှိတမာပင်တန်းလို
စိမ်းတောက်မနေတော့ဘူး။
“မသိရင် မယုံနဲ့” စကားကို
နည်းပညာတွေကို အလဲထိုးအနိုင်ယူ
အရယ်တစ်ဝက်နဲ့တင်
ဧရာဝတီမြစ်ကြီးကျဉ်းသွားတယ်။
အတောင်တပ်စရာ မလိုဘူး
ဘောင်ဘင်ခပ်စရာ မလိုဘူး
မြစ်ပြင်မှာ ခြေလျင်ဖြတ်တော့
လေကြမ်းကြမ်းက
နှုတ်ခမ်းကြမ်းကြီးနဲ့နမ်းမယ်။
၂၀၀၄တုန်းက ဒိုင်ယာရီမှာ
ဖုန်လုံးတွေက ခန္ဓာကိုယ်ကို
ပိုလေးစေခဲ့တာ။
တရားဓမ္မနဲ့တစ်သားတည်းကျလည်း
ရွှေဝါရောင်တောက်တောက်ကြီးနဲ့
အလယ်တိုက်နာရီစင်ဟာ
တစ်နေ့နှစ်ကြိမ်သာ
ထပ်တူကျနေခဲ့တာ။
၂၀၀၄တုန်းကဒိုင်ယာရီမှာ
မြစ်ကမ်းဘေး ရွှေမုဋေဘုရားရဲ့
ဆည်းလည်းသံတလွင်လွင်မှာ
ကိုဦးရှိခဲ့တယ်
နေမိုးအောင် ရှိခဲ့တယ်
ဖူးခေါင်ကျော် ရှိခဲ့တယ်
ယုံကြည်ရာ ကိုယ်စီနဲ့
ထွက်ခွာကြရင်း
လောင်းကြေးထပ်ရက်စွဲတွေ
များများလာတော့
မျက်လှည့်ပြကွက်တစ်ခုလို
ငါတို့မြို့ပြောင်းလဲတိုးတက်ခဲ့ပေါ့။
အခုကြည့်
ရွှေမထွက်တဲ့ ရွှေလမ်းပေါ်မှာ
လက်ထိုးအန်စရာ မလိုတဲ့
ဖော်ညွှန်းဖွဲ့ရင်ခုန်သံမျိုးစုံဟာ
လူငယ်တွေရဲ့ လက်ကနေ
ခုန်ထွက်ကပြနေကြပြီး
ရင်နဲ့ရင်းတဲ့ရင်နင့်စရာတွေ
ရင်နာရမယ်ဆိုလည်း
ယုံကြည်ချက်ပြင်းပြင်းနဲ့
ရေးဖွဲ့ရွတ်ဆိုနေကြတဲ့
ခေတ်ပြိုင်ကဗျာတွေကြောင့်
ဧရာဝတီတံတားကြီးတောင်
ကြက်သီးဖျဉ်းဖျဉ်း
ထနေတော့မယ်။
၂၀၀၄တုန်းက ဒိုင်ယာရီမှာ
သူငယ်ချင်းတွေစုံရင်
အရည်ဖျော်သောက်ဖို့
ကျားတစ်အုပ်ဖမ်းထားမယ်။
မြကန်သာပန်းခြံရဲ့
မြက်ခင်းစိမ်းစိမ်းမှာ
အခု မင်းပြန်လာရင်
ငါတို့ပခုက္ကူမှာ မျက်စိမလည်ဖို့
ဆုတောင်းပေးနေမယ်။

Title: မြင်နေရတယ် ဒါပေမဲ့ မသိနိုင်ဘူး
By: ညီ(ပခုက္ကူ)
ကလေးငယ်တွေ
ဘယ်အချိန်သွားပေါက်တာ မသိသလိုပန်းတွေ
ဘယ်အချိန်ပွင့်တယ်ဆိုတာ သိလိုက်လား
မသိနိုင်ခြင်း ဇာတ်လမ်းအရ
ကျောက်ခေတ်ယဉ်ကျေးမှုနဲ့ မိန်းကလေး
မီးကို မီးမှန်းသိသိ ဝင်တိုးလို့
သူမဟာ ပိုးဖလံ
ကကြိုးစုံတဲ့ ညကဝေ။
ခေတ်က လန်ထွက်နေတာလား
လန်ထွက်နေတာကိုကခေတ်ပဲလား
လန်ထွက်ခြင်းမှာ ခေတ်ရှိတယ်
ဘဝရှိတယ်
မိသားစုရှိတယ်
မောင်လေးနဲ့ညီမလေးရဲ့ ကျောင်းရှိတယ်
အလှပြင်ပစ္စည်းရှိတယ်
လိမ်ညာခြင်းရှိတယ်
သူမရဲ့ရပ်တည်မှုရှိတယ်
မသိနိုင်ခြင်းရှိတယ်။
“လေ့လာပါ၊ မှတ်သားပါ”ဆိုမှ
ခေါင်မိုးက မြင်ရတဲ့ကြယ်တွေ
တွေတွေဝေဝေ ရေတွက်
မာရေကျောရေနိုင်သော ဘဝမောများ
များလွန်းသော ဒုက္ခ
ခရိုးခယိုင်နိုင်သော မိသားစု
စုမရသော ပိုက်ဆံ
“ဆံခွေကို ပြန့်ကျင်းလို့၊ ပြတင်းကမယ်မျှော်
ရွှေလဝန်းစန္ဒာငယ်၊ ထွက်ပေါ်လာမူနိုး
စောင့်ရချက်ကြာရှည်သူ၊ နေခြည်မှာပန်းကဲ့သို့ညှိုး”
တစ်နေ့တစ်နေ့
မြင်နေရတဲ့ဘဝတွေ
လမ်းပေါ်မှာ တံတားအောက်မှာ
တဲထဲမှာ ၊ တိုက်ထဲမှာ
ပန်းခြံမှာ၊ ရုပ်ရှင်မှာ
အလုပ်ခွင်မှာ၊ နိုက်ကလပ်မှာ
ဆေးရုံမှာ၊ သချိုင်းမှာ
မွေးစာရင်းနဲ့ သေစာရင်းပေါင်း
ရာခိုင်နှုန်းတစ်အချိုးတစ်။
ရှင်သန်ခြင်းမှာ
ဒုက္ခတွေ ဖွေးဖွေးလှုပ်ပွင့်မယ်
လူတွေရဲ့ အမြတ်ထုတ်မှုမှာ
ဘယ်ဘက်မြို့တွေ မွစာကျဲ
မျက်လုံးတွေက
သွားရည်ပဲကျတယ်။
ဒါဆို
ဒုက္ခသည် လူတန်းစားအတွက်
သူမရဲ့ရပ်တည်မှုအတွက်
ခေတ်ကလန်ထွက်ရင်း
ဒုက္ခတွေဖွေးဖွေးလှုပ်မယ်။

Title: ကံတရားနဲ့ ငါအလိုမတူဘဲ ပေါင်းခဲ့တယ်
By: ညီ(ပခုက္ကူ)
အနောက်တောင်မှာ
မိုးတွေညိုလာရင် ငါ့အိပ်မက်လေး
ရွှဲရွှဲစို။
စိတ်ကငိုတာပါ ညီမလေးရဲ့
မှင်ဖျက်ဘောပင်လေးနဲ့ ရေးတာမှားတော့
မှင်နဲ့ပြန်ဖျက်ရမှာလး။
အိပ်မက်တောင်မပိုင်မှတော့
ချစ်ချင်းကိုလည်း မပိုင်ဘူးပေါ့။
ခြင်တွေအသားကို ကိုက်တာထက်
ချင်တွေစိတ်ကိုကိုက်တာ
ပိုနာပါတယ်ညီမလေး
ငါ့ရင်ဘတ်ကို ဖောက်ပြီး
ဟိုး အဝေးကို ငေးကြည့်တဲ့
ညီမလေးရဲ့မျက်ဝန်းကိုနာတယ်
ကတ္တီပါဖိနပ်စိမ်းစိမ်းလေးအောက်က
သဲမှုန်လေးတွေဟာ
ငါ့သိက္ခာထက်အရောက်တောက်တော့
စိတ်ကိုလည်း နာတယ်
အလိုမတူဘဲ နမ်းခဲ့တဲ့
နှုတ်ခမ်းလွှာလေးလည်း
နွေးချင်ယောင်ဆောင်
အလိုမတူဘဲရခဲ့တဲ့
ချစ်ခြင်းကံတရားလည်း
ကောင်းချင်ယောင်ဆောင်
(နောက်ဆုံး)
ညီမလေးရဲ့ အလိုမတူခြင်းတွေမှာ
ငါဟာ လေးကိုင်းဖြစ်ပြီး
ညီမလေးက
ပြန်လှည့်မရတဲ့မြှားဖြစ်ခဲ့ပေါ့
အလိုမတူစွာ။

Title: လောလောဆယ် ဆံပင်ပိုဖြူလာတဲ့အကြောင်း
By: ညီဇွန်
ကြယ်ကြွေတာကိုကြည့်ပြီး
“လ” ကြွေမယ့်အချိန်ကိုမျှော်နေဆဲလား
ကွမ်းစားသလို ဝါးပြီးထွေးပစ်ရမယ့် ဘာသာစကားတွေနဲ့
တောင်တက်နှေးနေတုန်းလား
နေပူကစောင့်နေတုန်းလား
ဂလိုဘယ်နဲ့ နည်းပညာထွန်ယက်မှုနဲ့ခေတ်က
မြန်မြန်
မမြန်ဘူး၊ မမာဘူးလို့
ခံယူချက်နဲ့ ကျွန်တော်တို့ ခြေဖဝါးတွေ
အခြေအနေအရ အပြောင်းအလဲဆိုတာ မရှိ။
သွေးမရှိတဲ့ လျှာပေါ်စကားလုံးပုတ်တောင်းနဲ့
အဆင်းမှလိုက်တွန်းမယ်ဆိုရင်
အခြေအနေကို ရိပ်စားရင်း
အခြေအနေကို ငဲ့ကွက်ရင်း
အခြေအနေကို တွက်ချက်ရင်း
သေချာတာက ခင်ဗျားအသက်ပိုကြီးလာတယ်၊
လေဖိအားနည်းရပ်ဝန်းက လိုအပ်ချက်တွေ
ရေဓာတ်ခန်းခြောက်အာခေါင်တွေ
ပက်ကြားအက်ကန်မြေပြင်တွေ၊ ရေခဲတောင်ပြိုကျမှုနဲ့
ပင်လယ်ရေမြင့်တက်မှုတွေ
ဗီဇပြောင်းလဲသွားတဲ့ ဇီဝမျိုးစိတ်တွေ
ကောက်ကျစ်စဉ်းလဲမှုနဲ့ မတရားဝါဒတွေ
အကြောက်တရားအောက်က လှံစိုက်ခံဘဝတွေ
တကယ်တော့
လိုအပ်ချက်တွေရဲ့ လိုအပ်မှုတွေက
အတွေးအခေါ်ချည်း သက်သက်မဟုတ်
လက်ရှိအခြေအနေမှာ ခင်ဗျားရာခိုင်နှုန်းထည့်သုံးလို့ရရင်
ခင်ဗျားဟာ ခင်ဗျားကိုကြည့်ပြီး ခင်ဗျားနဲ့ခင်ဗျားဟာ
ကွာခြားလာမယ်။
လှေကားမရှိတဲ့မျှော်စင်ကို မျှော်ကြည့်နေတာရပ်ပြီး
ကျွန်တော်တို့လှေကားလုပ်ဖို့လိုနေပြီ။
ခင်ဗျားလက်တစ်ဖက်နဲ့ ကျွန်တော့်လက်က
အခြားတစ်ယောက်စီကိုတွဲပြီး
ကျွန်တော်တို့အတူတူဆိုရမယ့် သီချင်းဟာ
ကျွန်တော်တို့အတူတူလိုနေတဲ့သီချင်း
ပြီးတော့
ကျွန်တော်တို့ အတူတူငိုခဲ့သောသီချင်း။

Title: ကောက်သင်းကောက်များ
By: ညီဇွန်
စပါးနှံဆစ် ကျိုးလေးများ
ပဲစေ့ တစ်စေ့ နှစ်စေ့
တွေ့နိုးနိုး
ရနိုးနိုး
ရိတ်သိမ်းပြီးစ လယ်ယာကွင်းပြင်တွေဆီ
ဗျိုင်းတစ်အုပ်၊ ဇရက်တစ်အုပ်နဲ့အပြိုင်
ကွင်းပြင်ကျယ်ကျယ်
ဝမ်းရေး ကျယ်ကျယ်
လူငယ် ငယ်တွေ
“ဖြုတ်” ခနဲဆို လွယ်အိတ်ကိုင်းပြတ်
အပ်ချိပ်နဲ့အတင်းတွယ်
ကန်သင်းတွေကို ကျော်ကြတယ်
တလင်းတွေကို ဖော်ကြတယ်
သီချင်းတွေကို အော်ကြတယ်

Title: ထန်းတောမှာ
By: ညီဇွန်
မနက်ရောက်ပြီဆိုတာနဲ့
ကောင်းကင်နဲ့ထန်းလက်တွေ
ပူးတွဲလို့ကြည့်နေရပြီ
ဘာထူးလဲဆိုတော့
ဘာမှမထူးဘူး
နေထွက်လာတယ်နေဝင်သွားတယ်
အဲဒီကြားမှာ
မိန်းမက အိုးမီးကင်း
သမီးက ထန်းရေကောက်
ကျုပ်က ရင်းတောင်ရင်းဆွဲ နှီးတုပ်ပေါ်
အသက်ကလေးဖက်နဲ့ထုပ်လို့
သေချင်းတရားဆိုတာ
အချိန်မရွေးရောက်လာနိုင်တယ်
ထန်းရေဆိုတာ အချိန်မှန်တက်မှ
အချိန်မှန်လှီးမှ
နို့မဟုတ်ရင် ထန်းပျက်ရင်
အစာအိမ်မှာတရားမရှိဘူး။
မိန်းမလေ
ကျုပ်မိန်းမပေါ့
မိုးကြိုးနားဆွဲနဲ့ ကျုပ်မိန်းမပေါ့
တစ်နေ့တော့ ရွာထဲသွားပြီး
ဗီဒီယိုကြည့်ချင်တယ်”တဲ့
“သမီးက ထန်းလက်ပုတီးလေးထက်
ရွာထဲက ရွှေရည်စိမ်ဆွဲကြိုးလေးက
ပိုလှတယ်တဲ့
သားကတော့ ကျန်ကျောင်းဓားဆိုတာ
ထန်းလှီးဓားနဲ့ ဘာကွာလဲတဲ့
ကျုပ်မှာရယ်ရတယ်။
ထန်းတက်သမားဆိုတာ
အမေသေတာတောင် မသွားအားဘူတဲ့
ဆိုရိုးစကားလေးတစ်ခုပါ။
အခု ကျုပ်ထန်းတက်သမား
အဖေထန်းလျှောလို့ ကျုပ်ထန်းတက်ခဲ့ရတယ်
ကျုပ်သားကမေးတယ်
မပြောကောင်းပြောကောင်း
အဖေထန်းလျှောခဲ့ရင်
ကျွန်တော်ထန်းတက်ရမှာလား တဲ့
မျက်လုံးကိုယ်စီညှို့နေတဲ့မိုးများ
ရွာမကျစေချင်လို့ပါ
စာသင်ကျောင်းဆိုတာ
သားကိုတက်ဖူးစေချင်ရဲ့
သမီးကိုတက်ဖူးစေချင်ရဲ့
ဟော
ကျုပ်မှာတစ်နေ့တစ်နေ့
ထန်းပင်ငါးဆယ်တစ်ရာ အတက်အဆင်းနဲ့
စစ်တလင်းလို
ဒီလိုပဲ ကျုပ်တို့ဘဝတွေရော
အတက်အဆင်းကလေးရှိဦးမှာလား။
ဒီလိုနဲ့ပဲ
ထန်းရေလျဉ်သပ်ဖူးချက် ပြောင်းဆန်ထမင်းနဲ့
ကျုပ်တို့အစာအိမ်တွေ သူရဲကောင်းဆန်ခဲ့ရတယ်။
ထန်းလက်တွေကြား
ကျုပ်မော့ကြည့်နေတဲ့ကောင်းကင်
ကျုပ်မျှော်ကြည့်နေတဲ့လယ်ယာရှုခင်း
ကျုပ်ငုံ့ကြည့်နေတဲ့ ကျုပ်မိသားစု
ဘာထူးလဲဆိုတော့ ဘာမှမထူးဘူး
နေထွက်လာတယ် နေဝင်သွားတယ်
အဲဒီကြားမှာ
မိန်းမကထန်းရည်ကျိုတယ်
သမီးကထန်းလျက်လုံးတယ်
သားကရေစည်လှည်းတိုက်တယ်
ကျုပ်လား
နေ့ခင်းဖက် အခါးရည်တစ်မြူနဲ့ပဲကြီးလှော်နဲ့
ကွပ်ပြစ်ပေါ်မှာထိုင်လို့
ပြောပြရရင်လည်း ပြောစရာတွေက မန်ကျည်းပုတ်သလို
တဖြုန်းဖြုန်းကျလာမယ်
ကျုပ်မျက်လုံးထဲ ညှို့နေတဲ့မိုးလည်း
တဖြုန်းဖြုန်းကျလာမယ်
ဘာထူးလဲဆိုတော့ ဘာမှမထူးဘူး
နေထွက်လာယ် နေဝင်သွားတယ်
ကျုပ်ပြောသားပဲ
ဘာမှမထူးပါဘူးဆို။

Title: ကဗျာဆရာဟူသည်
By: ကဗျာရှင်
ကဗျာဆရာဟူသည်
မြင့်မိုရ်တောင်ကဲ့သို့သော လောကကို
စာတစ်ပါဒဖြင့် သိမ်းဆည်းနိုင်၏...။
ကဗျာဆရာဟူသည်
လက်တစ်သစ်မျှသော ကညစ်အားဖြင့် ကောင်းကင်ကို
ဆေးရောင်စုံစေနိုင်၏။
ကဗျာဆရာဟူသည်
နိုင်ငံချစ်စိတ်နှင့်
အမျိုး ၊ ဘာသာ ၊ သာသနာကို အလေးထားစေ၏...။
ကဗျာဆရာဟူသည်
စစ်ပွဲများကို ငြိမ်းအေးစေ၏
သောကများကို မျှဝေတတ်၏
သဘာဝတရားကို အခါမလပ် စောင့်ကြည့်နေတတ်၏...။
ကဗျာဆရာဟူသည်
ကြောက်ရွံ့စိုးထိတ်မှုကို ပပျောက်စေ၍
စိတ်ဓာတ်ခွန်အားကို ဖြစ်စေ၏...။
ထို့ကြောင့်
ကဗျာဆရာဟူသည်
အကောင်းဆုံးသော အတိုင်ပင်ခံဖြစ်၍
တန်ဖိုးရှိသော ဘဏ္ဍာတိုက် ဖြစ်လေသည်။

Title: အဇ္ဈတ္တကဗျာ ရှေ့သို့
By: ကလင့်(မန္တလေး)
အဇ္ဈတ္တကဗျာဟေ့ … အဇ္ဈတ္တကဗျာပါ
ဖြူစင်ခြင်းတွေနဲ့ ကဗျာ ကဗျာ
ရွတ်ကြ ရွတ်ကြ နားမလည်ဘူးလား
လာထား
ငါ ရွတ်
ရွတ်
နားမလည်ရင် အဇ္ဈတ္တကဗျာက ရွတ်
အဇ္ဈတ္တကဗျာရွတ်တာ
လူတွေ နားမထောင်ဘူးလား
ခွေးတွေကို ရွတ်ပြမယ်
ခွေးတွေ နားမထောင်ဘူးလား
သစ်ပင်တွေကို ရွတ်ပြမယ် သစ်ပင် နားမထောင်ဘူးလား
သုသာန်အဝင်ဝကို ရွတ်ပြမယ်
သုသာန်အဝင်ဝ နားမထောင်ဘူးလား
သချိုင်းကို ရွတ်ပြမယ်
သချိုင်း နားမထောင်ဘူးလား
အုတ်ဂူတွေ ရွတ်ပြမယ်
အုတ်ဂူတွေ နားမထောင်ဘူးလား
တစ္ဆေသရဲတွေကို ရွတ်ပြမယ်
တစ္ဆေသရဲတွေ နားမထောင်ဘူးလား
ငရဲကျနေတဲ့ ငရဲတွေကို ရွတ်ပြမယ်
ငရဲကျနေတဲံ ငရဲတွေ နားမထောင်ဘူးလား
ငရဲကျနေတဲ့ ကဗျာဆရာ ကလင့် (မန္တလေး) ကို ရွတ်ပြမယ်
အဲဒီ ငရဲကျနေတဲ့ ကလင့် (မန္တလေး) နားမထောင်ဘူးလား
ငရဲကျနေတဲ့ ကဗျာကို ရွတ်ပြမယ်
ငရဲကျနေတဲ့ ကဗျာက ငရဲကျ ကဗျာကို
ငရဲအခန်းဆက်ထဲက အဇ္ဈတ္တကဗျာကို
ငရဲ အမည်သစ်ကို ရွတ်ပြလိုက်တယ်ဆိုတာ
အဇ္ဈတ္တများစွာ ...။

Title: ဆိုက်ကို
By: ကေဇော်မိုး
အသွေးအသားက
ဖြစ်ပျက်သမျှအရာရာအပေါ် ငြိဝင်နေတဲ့ ဆိုက်ကို၊
လေးထောင့်၊ အဝိုင်း၊ ဒေါင်မကျ ပြားမကျလား
တစ်ကြောင်းကြောင်းမှာ ဆိုက်ကို၊
လူကြီးမင်း တပ်ခံထားရတဲ့ ဧရိယာက
ပျော်ရွှင်ဖွယ်ရာတွေကို လက်ယပ်ခေါ်ယူနေတဲ့ ဆိုက်ကို၊
ညဈေးနဲ့ ပန်းဆိုးတန်း၊ မနက်ဈေးနဲ့ ဆူးလေ၊ နေ့ဈေးနဲ့ ဆိပ်ကမ်းသာလမ်း
အစားစားကွဲပြားနေတဲ့ လမ်းပေါ်က ငှက်ကလေးများထဲ ဆိုက်ကို၊
အချိန်နဲ့ တန်ဖိုးနဲ့ နာရီမေးရတဲ့ မြို့ပြပလက်ဖောင်းပေါ်က
ရောင်းရေးဝယ်တာ ဆိုက်ကို၊
ပြန်မလာခဲ့နဲ့ ပြန်လာချင်ပြီ
အဆင်မပြေဘူး ဒီလိုပဲ အဆင်ပြေအောင်နေ
နှစ်ဖက်စကားတွေ နားနဲ့မဆံ့ လျှံကျနေသော ဆိုက်ကို၊
ကြိုးစားပါ အဆင်ပြေမှာပါ မုသာဝါဒနဲ့
ချူဆီထည့်နေရတဲ့ အသက်မွေးဝမ်းကျောင်းထဲက ဆိုက်ကို၊
အခမဲ့ အခပေးနဲ့ ပြန်အမ်းငွေနဲ့ အလှူခံနဲ့ မလောက်ငတဲ့ လစာနဲ့
မေတ္တာဖြင့် ကြီးကြပ်ခြင်းထဲ ဆိုက်ကို၊
အလုပ်ခွင် လမ်းပေါ် အိမ်တွင်း အရက်ဆိုင်က
ကလေးများနဲ့ အနာဂတ်မျှော်မှန်းမှု ဆိုက်ကို၊
သိမ်မွေ့စိတ် အရိုင်းဆန်မှု ကွယ်ရာက ဂရုဓမ္မစကားနဲ့
လူသားဆန်လွန်းတဲ့ အတင်းအဖျင်းနဲ့ ဆိုက်ကို၊
လိင်မတူသူ လူသားတစ်ဦးနဲ့ နားလည်မှုနဲ့ အတူနေချင်ပြီ
သံမဏိသား ပင်မအစုအဝေးက လူဖြစ်ရတဲ့ ဒုက္ခတရားမှာ ဆိုက်ကို၊
တွေ့ကြတာပေါ့ အဆင်ပြေပြီပဲ ဒီရက်ပိုင်းဆုံမယ်
ဝေလီထပ်နေတဲ့ ဘဝထဲ ဆိုက်ကို၊
ခြံစည်းရိုး ထင်းခွေသွားတဲ့ အောင်မြင်ကျော်ကြားလိုသော ဆိုက်ကို၊
ခေတ်ပျက်အစုအဝေးထဲက သမားရိုးကျ စရိုက်အသီးသီးနဲ့
အော်တိုဘိန်းတို့ရဲ့ တော်လှန်ရေး ဆိုက်ကို၊
အခု တော်ကြာ ပူးပေါင်း ပယ်ဖျက် ဆန့်ကျင် မှိုင်းတိုက်
ဒီမြေပြင်ရဲ့ အခင်းအကျင်း တိမ်မင်ဆေးရေးသလို ဆိုက်ကို၊
ရပ်ပြီ မရပ်သေးဘူး လမ်းကြောင်းရှင်းလင်း တွေးဆုံရေး လက်မှတ်ထိုးပွဲ
စာရင်းအနက် လက်သင့်ရာ ကျီးအာသီးများ
ကာကွယ်စောင့်ရှောက် အမျိုးသားစစ်အမြင် ဆိုက်ကို၊
အဆုံးသတ်ဖို့ မျဉ်းတစ်ကြောင်းသာ ဆွဲချရ
စိတ်သဏ္ဍာန်၌ ရှုပ်ထွေးနောက်ကျိနေတဲ့ ဆိုက်ကို
ဆိုက်ကို ...။

Title: ထာဝရဆုတောင်း
By: ကိုကိုလွင်
ကမ္ဘာမှာ
အရေးအကြီးဆုံးဟာ
ငြိမ်းချမ်းရေးပါပဲ
ဘယ်သူငြင်းဆန်မလဲ … ဖြေ။
တစ်သိန်းတစ်သန်း အတွေးများဝင်္ကပါထဲ
စိမ်းလန်းအသွေးအသားများ လင်္ကာဝဲလို့
ငြိမ်းချမ်းတရား အစဉ်သာမြဲပါစေ။

Title: ဖြေဆေး
By: ကိုကြီးသိန်း(ချောက်)
ရင်ထဲကို
အခေါက်ခွာပြီးသား သစ်ပင်တွေအကြောင်း
ဘယ်သူထိုးစိုက်သွားခဲ့တာလဲ
တောတောင် ရှုခင်းက
ရှင်းရှင်းလင်းလင်း ဖြစ်သွားပြီလေ
ဒီတော့…
အလေ့ကျပေါက်တဲ့စိတ်တွေ ရိတ်သိမ်းဖို့…
အသက်ပြင်းပြင်းရှုပြီး
မြေပြင်ကို ဆင်းကြည့်လိုက်
မြုံနေတဲ့ စစ်ပွဲက
ငြိမ်းချမ်းရေးပျိုးပင်ကို နုတ်တယ်
စမိတဲ့ကိစ္စအားလုံး အဆုံးသတ်ဖို့
နှေးနေတဲ့နှုန်းကို အရှိန်လျှော့ချင်တယ်
တိုင်းပြည်ကို ပတ်ရှောင်နေတဲ့ အနံ့ဆိုးတွေ
မြောင်းထဲရောက်သင့်ပြီ
ဓာတ်ပြားဟောင်းနဲ့
ညစ်ထေးထေး ကန့်လန့်ကာကြီးကို
ထပ်ဖွင့်ချင်တာလား
အဲဒီဒဏ်ကြေဆေးလောက်နဲ့
ငါတို့ … စားကျက်ကို ဖမ်းစားချင်တာလား
သတ်ချင် သတ်လိုက်
ငါတို့ ကဗျာဆရာတွေကတော့
လျှာအရိုးမရှိတဲ့ ခေါင်းတွေ တွေ့တိုင်း
ပလုတ်ကျင်းခိုင်းနေဦးမှာပဲ။

Title: မီးရထား
By: ကိုကြည်နိုင်
မဆုံနိုင်ခြင်းတွေနဲ့ ထုသားပေသားကျနေရတဲ့ဘဝ
ယုတ်စွအဆုံး ခေါင်းပေါ်ကထွက်တဲ့ မီးခိုးငွေ့နဲ့တောင်
အရှေ့အနောက် ဆန့်ကျင် ခရီးနှင်နေရတာပါ
စကတည်းက မျဉ်းပြိုင်နှစ်ကြောင်းပေါ် ခွရပ်နေရမှတော့
ဘာနဲ့မှ၊ ဘယ်သူနဲ့မှ အပြီးတိုင် ဆုံနိုင်ခွင့်ဆိုတာကို
အိပ်မက် မမက်တော့ပါဘူး
ရိပ်ခနဲ ဆုံခဲ့ကြပြီး ဖျတ်ခနဲ ခွဲခွာရပေါင်းများလို့
ရင်နာချင်တာတောင် လှပ်ခနဲလေး တစ်ချက်ပါပဲ။
ချယ်ရီတွေ ဝေနေလည်း ဝေပေါ့ကွယ်
ရပ်တန့်တွယ်မက်နေခွင့်လေးမှ မရှိလေတော့
ရိပ်ခနဲ ဆုံခဲ့ပြီး ဖျတ်ခနဲ ခွင်ခဲ့ရတာပါပဲ။
မြင်ကွင်းတစ်ပြည့်စာ ဝင်းရှင်းထိန်ဝေနေတဲ့ ပိတောက်တွေကိုတောင်
ရပ်ငေးခွင့်လေးမှ မရှိခဲ့တာ
ရိပ်ခနဲ ဆုံခဲ့ပြီး ဖျတ်ခနဲ ခွဲခဲ့ရတာပါပဲ။
ဟိုး … အဝေး တောင်စွယ်မှာ နေကွယ်လုပြီလေ
ပင်လယ်ဆီ ငုံ့ကိုင်းစိမ့်ဝင်တော့မယ့် နေမင်းရေ
ပြောဖြစ်အောင် ပြောပေးလှည့်ပါ
မိုးတိမ်တွေကို ထမ်းပိုးထားရတဲ့ ပင်လယ်ကြီးကလည်း
ဖဝါးထပ်ညီ တကောက်ကောက်မှ လိုက်မနေနိုင်တာ
ဖျတ်ခနဲသာ ဆုံဖြစ်ခဲ့ပေမဲ့ ပင်လယ်ကြီးကို သတိရနေတဲ့အကြောင်း။
ရွှေအဆင်းနဲ့ ဝင့်ဝင့်ယိမ်းယိမ်း လယ်ကွင်းကြီးကလည်း
တစ်ဆင့်စကား ပါးပေးလှည့်ပါ
နှုတ်ဆက်လက်ပြပြီး ရပ် ရပ် ကျန်နေခဲ့ရတဲ့
လယ်သူမလေးကိုလည်း မှတ်မှတ်ရရ ရှိနေကြောင်း။
ကုပ်ကုပ်လေးရပ်ပြီး မှုန်မှုန်လေး ငေးငေးကျန်ခဲ့ရတဲ့
ဘူတာရုံလေးနဲ့ ဝေး
တောင်တန်းတွေနဲ့ ဝေး
ပင်လယ်နဲ့ ဝေး
ချယ်ရီနဲ့ ဝေး
ပိတောက်နဲ့ ဝေး
အရာအားလုံးနဲ့ လှစ်ခနဲ့ဆုံခဲ့ပြီး . . . နောက် . . . ဝေး။

Title: နီတော့နီတယ် ဒါပေမဲ့ သူတို့အလံ ခွပ်ဒေါင်းမပါဘူး
By: ကိုငြိမ်း(မန္တလေး)
အခြေအနေကတော့ စုံမှစုံ ဆိုတဲ့အထဲက
ဘာပဲ ဖြစ်နေနေ 'နိုင်ငံရေးဆပ်ကပ်ပွဲတော်ကြီး' ဖြစ်နေတော့
တေး သေခြင်းတရားရော ရှင်ခြင်းတရားရော
အဲဒီနှစ်ခုကြား ဂျတ်ဇ်ဂီတ ခေးအော့စ်တီးလုံးလေး ညှပ်လိုက်ရး
တကယ့် တန်ဖိုးနည်း နိုင်ငံရေး ဆပ်ကပ်ပဲကွာ
ငါတို့တော့ နီးရိုးဘုရင်ရဲ့ အင်ပါယာထဲ ပြန်ရောက်နေပြီဟေ့
မထူးဘူး၊ မထူးတော့ပါဘူး
ပေါင်မုန့်အတူးတွေရော၊ ခြင်္သေ့နဲ့ လူသတ်သမားရော
ပြည့်တန်ဆာတွေရော
အကုန်သာ ဧည့်ခန်းထဲ ထည့်ပြလိုက်ကြတော့
(ထည့်ပြလိုက်ကြတော့)၃
အေး မကြာခင်
ဗိုလ်ချုပ်အောင်ဆန်းပဲ
ကမ္ဘာလုံးထဲ ဆိုင်ကယ်စီးပြမှာလိုလို
ဘာလိုလိုတွေ မလုပ်နဲ့။

Title: ဝေး
By: ကိုမျိုး(မြန်မာစာ)
ဘယ်နှနှစ် လျှောက်လျှောက်
ဘယ်နှခေါက် လျှောက်လျှောက်
ရောက်ကို မရောက်နိုင်ကြတာ
ဝေးလွန်းတာကြောင့်လည်း ဖြစ်မှာ
နားလည်မှု ဝေး
စာနာမှု ဝေး
ညှာတာမှု ဝေး
ထောက်ထားမှု ဝေး
ညှိနှိုင်းမှု ဝေး
ယုံကြည်မှု ဝေး
ဝေးမယ့်သာ ဝေးပေမဲ့
အဝေးတကာ့ အဝေးဆုံးရောက်ရန်
နောက်ပြန်မှာတော့
အလျှောက်မြန်ကြသား။

Title: လိပ်ပြာ
By: ကိုဇက်
စိတ်တစ်သန်းကို လင်းပွင့်ခိုင်းလိုက်တဲ့အခါ
ငါ့ဒဏ်ရာရဲ့ ထောင့်ချိုးကို လှမ်းတွေ့လိုက်တယ်။
အနုပညာဆန် အခိုးအငွေ့တွေ မှုတ်ထုတ်လိုက်တဲ့အခါ
ပင်လယ်တွေ တအိအိ ပြိုကျလာ
သိမှုတိုင်းကို တွေးမိပြန်တော့လည်း
သံသယဆန် ဖြစ်တည်မှုတွေနဲ့
ငါနဲ့ ငါက ဘဝခြားဖြစ်ခဲ့ပြီ။

Title: မပြောဖြစ်သေးဘူး သူငယ်ချင်း
By: ကိုနတ်
ပြောမယ် ပြောမယ်လို့ ပြောပြီးမှ မပြောဖြစ်သေးဘူး သူငယ်ချင်း
မနက်ရောက်တိုင်း နေထွက်လာသလိုမျိုး
သမာရိုးကျဆန်တဲ့ တောင်ကုန်းမှာ စတွေ့တုန်းကပေါ့
မာယာမပါတဲ့ ကစားပွဲလို့ တို့ သဘောတူခဲ့ပြီး
မင်းရဲ့ အရိုင်းဆန်ဆန် တံခါးနှစ်ဖက်နဲ့ စခဲ့ကြ
ဇာတ်လမ်းကို အရောင်မျိုးစုံနဲ့ အကိုင်းလိုက် အဆုပ်လိုက် ပွင့်ဝေခဲ့
ဘဝနဲ့ရင်းပြီး လောင်းခဲ့ကြတာပေါ့
ငါ့လက်မောင်းမှာလည်း မင်း အိပ်စက်ဖူး
မင်းလက်မောင်းမှာလည်း ငါ အိပ်စက်ဖူး
အိပ်မက်တစ်ခုကိုတောင် တစ်ယောက်တစ်ခြမ်း မက်ခဲ့ဖူးကြ
ငါပြောမယ်လေ ပြောမယ်လို့ပြောပြီးမှ မပြောဖြစ်သေးဘူး သူငယ်ချင်း
တစ္ဆေတစ်ကောင်လို ကပ်နေတဲ့ စိတ်ကူးနဲ့ ကိုယ့်ဝိညာန်ကိုယ်ထမ်း
ကိုယ့်လမ်းတွေကို ခပ်ကြမ်းကြမ်းဖောက်
အမှုန်အမွှား အမှိုက်သရိုက်နဲ့ ဆူညံမှု ၊ ဒါမှမဟုတ် လူဆန်မှုတံတားအောက်
တို့လျှောက်ကြတုန်းကပေါ့
လက်နဲ့ထိရုံနဲ့ ရွှေဖြစ်တဲ့အထဲမှာ တို့မပါတော့ တစ်နည်း
ပြဿနာကိုယ်တိုင် ပြဿနာတက်နေမှတော့
သွားကြားညပ်နေတဲ့ သွားကြားထိုးတံကိုလည်း မေ့ပစ်ခဲ့တာပေါ့
မင်း ငါဆီက ထွက်သွားပြီးမှ ဒီအပင် ဒီရနံ့နဲ့ ဒီအသီးသီးတော့တာပဲ
အချက်မပေးဘဲ ဝင်လာတဲ့ ကံတရားနဲ့ ကူးခတ်ရက်ဖောက်လို့
မင်းပြောသလို လက်တစ်ဖက်နဲ့ လောကအသစ်ကို ဖန်ဆင်းဖို့
ငါ့အိမ်ရှေ့မှာ မင်းအတွက် ကျီးလာမသာတာ ဘာကြောင့်လဲ
ထိုင်စရာတွေ ဘယ်လောက်များများ မင်း ဘာကြောင့် ဝင်မထိုင်ခဲ့လဲ
တိုက်ပွဲခရာသံတွေ တိတ်သွားတဲ့အချိန်ရောက်မှ
ဓားအိမ်ပေါ် မျက်နှာအပ် သူငယ်ချင်းဟာ အငြိုးတကြီး ငိုကြွေးနေခဲ့တာ
ဒီမြင်ကွင်းကို ငါက ဘာကြောင့်များ လှတယ်လို့ ထင်ခဲ့မိ
ငါတို့ ရွတ်ဆိုခဲ့ပြီး ချမရေးဖြစ်တော့တဲ့ ကဗျာဘယ်လောက်များများ
ငါတို့ အာသာရှိကြပေမဲ့ လောင်းမချဘူးတဲ့ နေညိုချိန် ဘယ်လောက်များများ
မင်းလည်း သိမသွားခဲ့ဘူးမဟုတ်လား
တားဆီးမရတဲ့ လှိုင်းတံပိုးတွေကြား သူငယ်ချင်းငတ်တဲ့ဒဏ် ငါကလည်း
အလူးအလဲခံလို့
အချိန်တိုင်းမှာ မင်းသီချင်းကို ငါဆိုလို့၊ မင်းအိပ်မက်ကို ငါမက်လို့
မင်းစိတ်ကူးတွေကို ငါတွေးလို့ မင်းလက်တစ်ဖက်နဲ့ ငါဆက်ရေးလို့
မြင်ကွင်းနဲ့ မျက်လုံးကြား မှန်တစ်ချပ်ခြားသလို မမြင်ရတဲ့အလွှာတွေက
မင်းနဲ့ငါကြား တစ်လွှာပြီးတစ်လွှာ တစ်ရက်ပြီးတစ်ရက်
ဒီလိုနဲ့ ခရီးက ဝေးနေတော့တာပါပဲ။

Title: အမွန်တရားတို့ မမွန်းမီ . . . အဖြူ
By: ကိုမြတ်ခိုင်ဦး
ဦးခင်မောင်ရင်ကို အိပ်မက်မက်တယ်
ဦးခင်မောင်ရင်ကို ဒလမှာတွေ့တယ်
ဦးခင်မောင်ရင်ဘေးမှာ ကိုနန်းနွယ် မတ်တတ်ရပ်လို့
လူဆင်းရဲလမ်းကြားလေးမှာ ဖြစ်နိုင်တယ်
ဒလက ရွှံဗွက်ထဲမှာ မိုးတွေက ရွာလို့
စွပ်ကျယ်အဖြူ လက်စကကြီးနဲ့
ဦးခင်မောင်ရင်က အနုပညာအကြောင်းတွေ ပြောလို့
ဒလက လူလေးငါးယောက်က နားစိုက်ထောင်လို့
မိုးတွေက သဲကြီးမဲကြီးရွာလို့
အဲဒီဒလက ရွှံတောထဲမှာ
စွပ်ကျယ်အဖြူ လက်စကကြီးနဲ့
တစ်ကြိမ်သာ စကားပြောခွင့်ရခဲ့ပြီး
ဦးခင်မောင်ရင်သာ အိပ်မက်ထဲရောက်လာလို့
ငါ့ကိုယ်ငါ ကျေးဇူးတင်တယ်
ဦးခင်မောင်ရင်ကို ကြောက်လန့်မိတယ်။

Title: နောက်ကျသူတွေရဲ့ ကောင်းကင်
By: ကိုထက်(ရေဦး)
ကျပ်ခဲနေတဲ့ လေထုထဲ
ကျိုးကျသွားရတဲ့ သီချင်းတစ်စ
စိုက်ကျလိုက်တဲ့ လရောင်ဟာ ခါယမ်းလို့။
သစ်ကိုင်းတစ်ခုရဲ့ အဆုံးမှာ
လျှောက်လမ်းတစ်ခုရဲ့ အကွယ်မှာ
ဆွဲစေ့လို့မရတဲ့ ဘဝစာမျက်နှာများ။
မနက်ဖြန်ရယ်
ပြာလဲ့လဲ့ ကမ္ဘာရယ်
မလုံခြုံတဲ့ စနေထောင့်ရယ်
အော်သံဟာ ပြေးဝင်လာ။
တစ်စထက် တစ်စ
ကြမ်းရှခြင်းများရဲ့ နောက်ကွယ်
လက်ဟာလည်း နာကျင်နေပါတယ်
ရင်ဟာလည်း ပူလောင်နေပါတယ်။
ငှက်တွေ လွတ်လွတ်လပ်လပ်
ပျံခဲ့ပါစေ
တိမ်တွေ ပေါ့ပေါ့ပါးပါး
ရွေ့ခဲ့ပါစေ
ဆုတောင်းဟာ ဖြစ်ခဲ့လေမလား။
တဆတ်ဆတ် တုန်ခါနေတဲ့
ဓားမြှောင်တစ်လက်နဲ့
ဆတ်ခနဲ့ ပစ်ဝင်လာတဲ့
လေချွန်သံတွေနဲ့
နေဝင်ဟာ စောခဲ့ပါတယ်။
လမ်းနဲ့ ငြိပါသွားတဲ့
အိမ်ပြန်ချိန်တွေအကြောင်းတော့
ပြန်ပြောင်းမပြောတော့ပါဘူး။

Title: ရန်ကုန်ရေ ကြိုဆိုလိုက်ပေတော့ ၂
By: ကိုရွေး
ရန်ကုန်ရေ . . .
ပညာနဲ့ အာဏာ
အားစမ်းတဲ့ပွဲမှာ စကားလမ်းမလွဲဖို့ စောင့်ကြည့်ပေတော့
အာဏာဟာ လက်နက်ကို အားကိုတယ်
ပညာက အမှန်တရားကို အားကိုးတယ်
ရန်ကုန်ရေ . . .
သတိအားလုံးကို သတိထားဖို့
ခလုတ်အားလုံးကို ဖွင့်ထားလိုက်ပေတော့
ဟိုမှာ
ခေတ်မမီတဲ့ ပညာရေးကို မလိုလားတဲ့ အမှန်တရားတွေ
ခေတ်အဆက်ဆက် အလိမ်ခံရတဲ့ အမှန်တရားတွေ
အမှန်တရားမရရင် ပြန်မသွားကြဘူးဆိုတဲ့ အမှန်တရားတွေအတွက်
မင်းလက်နဲ့ တံတားထိုးပြီး ကြိုဆိုလိုက်ပေတော့
ဂုဏ်ယူစွာ ကြိုဆိုလိုက်ပေတော့
ရန်ကုန်ရယ် . . .
မင်းမှာလည်း သံဇလုံထဲက ဆီးဖြူသီးတွေလို
အလူးလူး အလိမ့်လိမ့် အဖူးဖူး အပိမ့်ပိမ့်
ဒဏ်ရာတွေရနေတယ် ဆိုပေမဲ့လည်း
ကိုယ့်ဒဏ်ရာ ကိုယ်ပွေ့လို့ ကြိုဆိုလိုက်ပေတော့
ရန်ကုန်ဟာ အမှန်တရားရဲ့ အောင်မြေပဲ
ရန်ကုန်ရေ . . .
အရူးကို မီးဝိုင်းသလို
ကျွန်းကို ရေဝိုင်းသလို
မင်းကို အမှန်တရားက ဝိုင်းထားပြီ
သတိအားလုံးကို အားလုံး သတိထားပြီး
ရဲရင့်စွာ ကြိုဆိုလိုက်ပေတော့
မြတ်နိုးဖွယ်ရာ အမှန်တရားတွေကို လှိုက်လှဲစွာ ကြိုဆိုလိုက်ပေတော့။

Title: နိမိတ်
By: ကိုလေး (အင်းဝဂုဏ်ရည်)
ရာသီဓလေ့
ပူလျှံငွေ့ကြောင့်
လေဝှေ့ညောင်းရွက်
မြေသို့ သက်၍
ခတ်လက်အပေါင်း
အသစ်ပြောင်းပြီ
တို့ ကျောင်းပိတ်မည့် နိမိတ်လော။
ဗြိစ္ဆာရာသီမှာ နဝင်းမပြတ်တဲ့ နှစ်ကာလများ
ကိုသန်းထွန်း
ခင်ဗျားနဲ့ ကျုပ်က တစ်အူတုံမဆင်းကြပေမဲ့
ခင်ဗျားကဗျာနဲ့ ကျုပ်ကဗျာတွေက
ခေါင်းနင်းဆင်း
မန္တလေးက ညှစ်ထုတ်ပြတဲ့ ကြွက်သားအထစ်အရစ်မှာ
ခင်ဗျားဟာ ဖျစ်ဖျစ်မြည်တဲ့ အကြောတစ်ချောင်းပဲ
ကျုံးမျက်နှာပြင် လှိုင်းကြက်ခွပ်မှာ
ခင်ဗျားဟာ ရှုမောဖွယ် တာပလာကွက်တစ်ခုပဲ
ဒါကို ကျုပ်သိရဲ့
ဒါပေမဲ့ ခင်ဗျားက ကိုယ့်ကိုယ်ကိုယ်မှ အနိုင်နိုင်ရယ်
(ဒူး မပြောပါနဲ့၊ ပေါင် မပြောပါနဲ့)
ခင်ဗျားကဗျာတွေက
ခုထိ တက်ထောင်မောင်းနင်း
ခင်ဗျားတို့အခြေအနေက ဦးနင်းပဲ့ထောင်
ခင်ဗျားက ပြောတော့ တောင်ပြို ကမ်းပြို
ဟိုမှာဖြင့် မိုးပြိုတော့မယ်
ခင်ဗျားသီချင်းတွေက လက်ရေတစ်ပြင်တည်း
အခြေအနေက
အရာရာ ယိုကျတော့မယ့် လက်ကျဲကြီး
ခင်ဗျားတို့ ဟန်ပန်တွေက ပန်းသုံးတိုင် ရာဇမတ်နဲ့
မန္တလေးက ရာဇရုပ် ပျောက်နေပြီ
ခင်ဗျားတို့ကတော့
နတ်ပင်တဲ့ ဆိုင်းချက်နဲ့
အခြေအနေက နတ်လွှင့်တဲ့ မိန်းမပျက်
ခင်ဗျားကသာ 'နွေဦး' နေ
ခေါင်းပေါ်မှာ ဓူဝံကြယ်ဟာ မှိတ်တုတ်မှိတ်တုတ်
အဲဒါ မုန်တိုင်း
မုန်တိုင်းဟာ လက်တစ်ကမ်းမှာ
ခင်ဗျားက မန္တလေးသား
တကယ်ဆို အင်းဝထိ ဆုတ်ခံပါတော့လား
ဒါလည်း ရမယ့်သူမဟုတ်ဘူး
ဒါကြောင့် ခင်ဗျား ကျဆုံးရတာပဲ
မိဝင်း၊ မစောမြ၊ မခင်မိတို့ကို ချစ်သလိုမျိုး
၈၄ လမ်းမကြီးကိုလည်း ချစ်ရဲ့
ဒါကြောင့် ခင်ဗျား ကျဆုံးရတာပဲ
မန္တလေးအရှေ့ကနေ တိုက်မယ်
မန္တလေးအတွင်းကနေ တိုက်မယ်
မန္တလေးအနောက်ကနေ တိုက်မယ်
ခံစစ်သဘောတရားတွေနဲ့
ဒါကြောင့် ခင်ဗျားကျဆုံးရတာပဲ
ကျွန်တော်သိသလောက်
ကဗျာဆရာဆိုတာ
အများတကာထက် ခေါင်းတစ်လုံး ပိုမြင့်တယ်
ကျွန်တော်သိသလောက်
အဲဒီထိုးထွက်နေတဲ့ ခေါင်းကိုပဲ တခွမ်းခွမ်း ရိုက်ခွဲခံနေကြရတယ်
အမှန်တရား
ပြီးတော့ ခင်များ
တတိယမြောက် ကျဆုံးမယ့်သူဟာ ကျွန်တော်ပါ
ရင်ချင်းမအပ်ဖြစ်ခဲ့ကြဘူးဆိုရင်တောင်
ကျောချင်းတော့ ကပ်သင့်ရဲ့မဟုတ်လား
ကျွန်တော် မုံရွာက ဆုတ်ဖြစ်ခဲ့ရင်
ခင်ဗျားနဲ့ ကျွန်တော် စစ်ကိုင်းမှာဆုံမယ်
ကိုပိုင်စိုးဝေ . . . ။

Title: အထီးကျန်အော်ပရာ ၁၅
By: ကိုသျှား
ချစ်ခြင်းမေတ္တာကို အသံကုန်အော်ခဲ့တဲ့ လည်ချောင်းဟာ
မီးကျီခဲကို ငုံမိပြီ
ယုံကြည်ချက်အတိုင်း ပွင့်လာတဲ့လမ်းလည်း လူခြေတိတ်လို့
အိမ်မြှောင်တစ်ကောင်ရဲ့ စုတ်ထိုးသံမှာ အတိတ်နိမိတ်ဟာ
ကိုယ့်သွေးပျက်မှုလား
ချောက်ချားနေတဲ့ သွေးနဲ့ လေလွင့်နေတဲ့ မြေအောင်းကြွက်ဟာ
ဟင်းစဟင်းနတွေအပေါ် သူ့ဘဝကို ပုံအောလောင်းနေတယ်
အချိန်တိုင်း သေရေးရှင်ရေးချည်းပဲ
နေ့တိုင်း အသက်နဲ့ရင်းရတာချည်းပဲ
သားတစ်လို ထိုးသုတ်မခံရဖို့ သိန်းငှက်လို တွေးခေါ်ကြည့်မိတယ်
ဘုရားနဲ့ တရားနဲ့နေလို့ မပူပင်တာလားဆိုတော့လည်း မဟုတ်ဘူး
မယားနဲ့ သားနဲ့ကောင်မို့ ပူပင်နေရလားဆိုတော့လည်း မဟုတ်ပြန်ဘူး
ယုတ္တိဗေဒနဲ့ ကင်းလွတ်တယ်
လူအဖြစ်နဲ့ မိုင်ပေါင်း နှစ်ဆယ့်လေးနှစ်စာ လွတ်ကင်းလာတယ်
အမာရွတ်တစ်ခုကို လူမမြင်အောင် နောက်ဒဏ်ရာတခုနဲ့ ဖုံးထားတယ်
လူသူဆိတ်သုန်းရာ ဘူတာပျက်ပဲ
ပြန်ထူးသူမရှိတဲ့ ညနက်နက်တွေပဲ
အဲဒါ တစ်ယောက်တည်း ဖြစ်နေတာ
အဲဒါ တစ်ယောက်တည်း ဖြစ်နေတာ
ခေါင်းပေါ် ပန်းသီးတင်ထားတဲ့လူကို ကြည့်နေတယ်
အဲဒါ လူတွေရဲ့ အဓိပ္ပာယ်
အဲဒါပဲ ကမ္ဘာနဲ့ ငါ့ရဲ့ အချိတ်အဆက်
ငါက ပန်းသီး ငါက ဓား
ဓားကို ငါပေါက်မှာ ငါက ဓားပေါက်ခံမှာ
တွေဝေစွာ မှောက်မှားစွာ . . .
ကျွန်တော်တို့ကို မမုန်းပါနဲ့လား
ကိုဟိန်း
ပြည်တွင်း ၊ ပြည်ပ ရန်တွေ တွန်းလှန်ဖို့အတွက်
တစ်တောင်ကျော် တစ်တောင်ဆင်းနဲ့
တောထဲမှာ အချိန်များစွာ
တိုက်ပွဲအထပ်ထပ် နွဲနေရတဲ့
ကျွန်တော်တို့ အိပ်ရေးမမက်တော့ပါဘူး
‘တက်' . . . ‘ပစ်' . . . ‘ဝပ်' ဆိုတဲ့ အချက်ပေးသံဟာ
မနက်ဖြန်တွေအတွက် ရောင်နီပျိုးလိုက်ခြင်းပဲ
ဝိညာဉ်နဲ့ခန္ဓာ တည်သရွေ့ တာဝန်ကျေပွန်ကြမယ်လို့
အားသစ်တွေ မွေးထားကြတယ်
ပကာသန အပြင်အဆင်ကင်းတဲ့ ဈာပနအခမ်းအနားတွေမှာ
သူငယ်ချင်းအချို့အတွက် မျက်ရည်တွေနဲ့ မြေမြှုပ်ပေးနေရတယ်
ခဏခဏ ဖတ်နေရလို့ အမိန့်စာပြန်တာတောင် အလွတ်ရနေပြီ
ကိုယ့်အလှည့်က
အခုလား မနက်ဖြန်လား သန်ဘက်ခါလား
ဘယ်တော့လဲ
လူဆိုတာ သေမျိုးမဟုတ်လား
ဘုမသိ ဘမသိနဲ့ ထိုင်ခုံမှာ အိပ်ငိုက်နေရတာထက်
ကိုယ့်ရေမြေကို ကာကွယ်ရင်း တိုက်ပွဲမှာ အသက်စွန့်ရခြင်းကို
ကျွန်တော်တို့ ပိုမက်မောတယ်
ကံကောင်းလို့ အသက်မသေခဲ့ရင် . . .
စစ်ဝတ်စုံအနွမ်းလေးနဲ့ စာအုပ်လိုက်ရောင်းတဲ့အခါ
ကျွန်တော်တို့ စစ်သားတွေကို စိတ်မကွက်ပါနဲ့
ကျွန်တော်တို့ကို မမုန်းပါနဲ့
နတ်မောက်လည်း မသွားလိုက်ရဘူး
ပဲပြုတ်နဲ့ နံပြားလည်း မစားလိုက်ရဘူး
တိုက်ပွဲထဲက မိုင်းခွဲသံတွေဟာ
ဗိုလ်ချုပ်နှစ် ၁၀၀ ပြည့်အတွက် အလေးပြုသလိုဖြစ်သွား
စည်သွပ်ဘူးအစား လက်နက်တွေ ပိုသယ်သွား
အဲဒီလို ဓလေ့တွေကြားက
ကျွန်တော်တို့ကို အပြစ်မဖို့ပါနဲ့လား
ကျွန်တော်တို့ကို မမုန်းပါနဲ့
အပြန်လမ်းကို မျှော်နေမယ့် အိမ်ထောင်စုဝင်ထဲမှာ
ခင်လည်းပါလို့ မောနေရောပေါ့
စစ်မထွက်ခင် . . .
ခင့် မျက်ရည်စတွေကို သုတ်ပေးခဲ့တဲ့ ပဝါပါးလေးက
သွေးမတိတ်နိုင်တဲ့
ရဲဘော်တွေရဲ့ ဒဏ်ရာတွေပေါ် ရောက်သွားရတာတော့
မောင့်ကို ခွင့်လွှတ်ပါ
မောင့်ကို မမုန်းပါနဲ့
ရှေ့တန်းက ပြန်ရောက်ရင် . . .
အမေတို့ဆီ အလည်သွားဖို့ ကတိပေးထားမိတယ်
ဒီတစ်ခါ တိုက်ပွဲမှာ . . . ကျည်ဆန်တွေပေါတာ
အမေ့လုံချည်အနားစလေး မယူခဲ့မိလို့များလား . . . အမေရယ်
ရှေ့တန်းမထွက်ခင်
အမေ့ကို ဦးမတင်နိုင်တဲ့
ကျွန်တော့်ကို နားလည်ပေးပါ
ကျွန်တော့်ကို မမုန်းပါနဲ့
ကျည်ဆန်ခွံတွေနဲ့ တိုင်းပြည် တိုးတက်စေချင်တဲ့သူ
ယမ်းငွေ့တွေနဲ့ နိုင်ငံကို အလှဆင်ချင်တဲ့သူဆိုတာ
တစ်ဦးတစ်ပါဒမျှ မရှိပါဘူး
ငြိမ်းချမ်းဖို့သာ မျှော်ကိုးနေတာပါ
ပြည်သူတွေအတွက် သေနတ်ကိုင်နေရတဲ့
ကျွန်တော်တို့ကို မမုန်းပါနဲ့
ပြည်သူနဲ့ တိုင်းပြည်ကို ချစ်တဲ့
ကျွန်တော်တို့ကို ပြန်မချစ်ရင် နေပါ
တပ်မတော်ကို ကုပ်ခွစီးသွားတဲ့ လူတစ်စုနဲ့ ရောသမပြီး ကြည့်မနေပါနဲ့လား
အထက်ကကျွေးတဲ့ ထမင်းအတွက်မ
အမိန့်ကို မဖီဆန်ရဲတဲ့
ကျွန်တော်တို့ စစ်သားတွေကို
ကျေးဇူးပြုပြီး . . . မမုန်းပါနဲ့လားဗျာ။

Title: အန္ဓပြတိုက်
By: ကိုအင်းဝ
သေနတ်တစ်လက် ရောက်လာတည်းက
ပစ်ချင်ခတ်ချင်စိတ် စတင်ခဲ့တယ်
(အမည်မသိ ပင်လယ်ဓားပြ)
ဓားတစ်လက် လက်ထဲရောက်လာကတည်းက
ခုတ်ချင်ထစ်ချင်စိတ် စတင်ခဲ့တယ်
(အမည်မသိ သားသတ်သမား)
ဖဲထုတ်တစ်ထုတ် ကောက်ရကတည်းက
အကောင်းဆုံး ဖော်ဆောင်ရင်းနဲ့
အဆိုးတွေသာ ကြုံလာခဲ့တယ်
(အမည်အသိ အစိုးရ)
မသိခြင်း နွံအိုင်ထဲ
သိခြင်းတွေ လည်စင်းခဲ့သလို
သက်မဲ့တွေက သက်ရှိတွေကို အနိုင်ယူနေတော့
အမှောင်တွေ . . . အမှောင်တွေ
မိုက်ဓာတ်တွေ . . . မိုက်ဓာတ်တွေ
စစ်ပွဲတွေ . . . စစ်ပွဲတွေ . . . ။

Title: ကိုယ်ဝန်ဆောင်
By: ကိုအိမ့်
အနေ့နေ့ အလလ
ခံစားရသမျှ
ဝဋ်ဒုက္ခတွေကို
တစ်နေ့ကျ
မွေး
ထုတ်
ပစ်
မယ်။

Title: နှင်းဆီရနံ့တွေ ရပြီလား
By: ကောက်နွယ်ကနောင်
ယုံကြည်ရဲရင့် ကျစ်ကျစ်ဆုပ် လက်သီးလက်မောင်းတွေ
အက်ကွဲနာကျင် တောင်းဆိုသံတွေ ဖူးယောင်ပေါက်ပြဲ ခြေထောက်တွေ
လမ်းမကြီးဘေးက ငိုနေတဲ့သစ်ပင်တွေ မွဲခြောက်ခြောက် လယ်ကွင်းတွေ
မျက်ရည်ဝဲနေတဲ့ အမေတွေ ကျေးလက်ဒေသ မြို့ပြတွေဖြတ်ကျော်
လွတ်လပ်စွာ ပညာသင်ကြားခွင့် ၁၁ ချက်ကို တောင်းတယ်
အမျိုးသားပညာရေးဥပဒေ ပြင်ဆင်ရေး
တစ်မျိုးသားလုံး ပညာရေးဆိုင်ရာသပိတ်
ဧရာဝတီစစ်ကြောင်း မန္တလေးစစ်ကြောင်း
ထားဝယ်စစ်ကြောင်း စစ်ကြောင်းကြီးတွေ အရှိန်မြှင့် ချီတက်လာ
သီချင်းဆို အပန်းဖြေ လမ်းလျှောက်ရတာမျိုးမဟုတ်
ရေတိမ်ချောင်းကို ဖြတ်ကျော်ခြင်းမဟုတ်
ရေစီးသန်တယ် လှိုင်းကြမ်းတယ်
ကောက်ကျစ်တယ် လှည့်စားတယ် မာယာပရိယာယ်များတယ်
မြှုပ်ဝဲ စုပ်ဝဲတွေ ရှိတယ်
လှိုင်းပုတ်သေနတ်သံကြောင့် ဗျိုင်းလန့်ပျံတဲ့ ကျောင်းသားတွေမဟုတ်ဘူး
ဆူပူအဓိကရုဏ်းနဲ့ ဖိအားပေး အကြမ်းဖက်မယ်
ခေတ်အဆက်ဆက် ပူးသတ်တာတွေ ကြက်ခြေခတ်
ရော်ဘာကျည်ဆန်တွေ ပလူပျံပါစေ
နံပါတ်တုတ်ဖြိုခွဲ သွေးစွန်းနီရဲ ဦးခေါင်းတွေ ဦးမညွတ်
အပ်တိုတစ်ချောင်းမှ မပါ လက်နက်မဲ့ ပညာရေးတိုက်ပွဲ
စစ်ပွဲလို အခင်းအကျင်း ငါတို့ မှု့စရာမလို
တိုင်းပြည်အတွက် ငါတို့ မွေးဖွားခဲ့ကြ
ယုံကြည်ချက်အတွက် အသက်စွန့်တိုက်တယ်
မြင့်မြတ်သူရဲကောင်းစိတ် သရဏဂုံတင်ပြီးသား
အသေအပျောက် ရှိမယ်၊ အကျအရှုံး ရှိမယ်
ငါတို့ နဖူးစည်း ငါတို့ လက်မောင်းက ခွပ်ဒေါင်း
အသွေးအသားထဲအထိ ထိုးစိုက်မြှုပ်နှံထားတယ်
ကမ္ဘာမြေကြီးက တုန်ဟည်းပဲ့တင် ဂုဏ်ပြုတယ်
ကျောင်းသားသွေးနဲ့ရေးတဲ့ ခွပ်ဒေါင်းအောင်လံ
ကောင်းကင်ကြီးတစ်ခုလုံး အနီရောင်လွှမ်းခြုံသွားပြီ
စုတ်ပြတ်သတ်နေတဲ့ ဟောဒီ ဗမာပြည်ကြီးကို ရွှေ့မလို့
သံတွေ ပူတုန်းထုမှ ဓားကောင်းရမယ်
နှင်းဆီဖူးတဲ့ ဆူးတွေ ခူးရဲ့လား
အခုမှ တစ်တိုင်းပြည်လုံး
နှင်းဆီရနံ့တွေ သင်းပျံ့မြဲ သင်းပျံ့။
သက်တံမြစ်ဖျားတစ်နေရာ၌
ဗိုလ်ချုပ်ဟောကြားခဲ့သော မကြောက်တရား
ကောင်းကင်ပြာ
ရဲဘော်တို့ . . .
အကျယ်ချဲ့ပြီး ရှည်ရှည်မပြောချင်ဘူး
မကြောက်ကြနဲ့
အနီးကပ်ဆုံးရန်သူကို ရှာတိုက်ကြ
မကြောက်ကြနဲ့၊ မကြောက်ကြပါနဲ့
ခင်ဗျားတို့ မြေကြီးတွေ၊ ခင်ဗျားတို့ မြစ်ကြီးတွေ
ခင်ဗျားတို့ သစ်တောကြီးတွေ၊ ကြေးနီတောင်တန်းကြီးတွေနဲ့
ပင်လယ်ပြာအောက်က
ခင်ဗျားတို့ရဲ့ ဓာတ်ငွေ့သိုက်နန်းကြီးတွေက အစပေါ့
မသူတော်တွေ ယူလို့ ကုန်တော့မယ်
ကာကွယ်ကြ
မကြောက်ကြပါနဲ့၊ မကြောက်ကြပါနဲ့
အဲဒါ အခြေခံဥပဒေပဲ
ပြည်ပကပဲဖြစ်ဖြစ်
ပြည်တွင်းက သစ္စာဖောက်တွေပဲ ဖြစ်ဖြစ်
လစ်ရင် လစ်သလို ယူနေတာကတစ်မျိုး
မျက်နှာပြောင်တိုက် လက်ဆုံးနှုိက်နေတာက တစ်မျိုးနဲ့
ဒီစောရသူခိုး အကြီးစားတွေဟာ
ဘနဖူး သိုက်တူးနေကြသူတွေပဲ
ဒီလူတွေကို တိုက်ထုတ်ပစ်ရမယ်၊ တိုက်ဖျက်ပစ်ရမယ်
မကြောက်ကြနဲ့၊ မကြောက်ကြပါနဲ့
ဟိုလူ့မြင်တဲ့အခါ မျက်နှာချိုသွေးရ
ဒီလူ့မြင်တဲ့အခါ မျက်နှာချိုသွေးရ
ဖာသည်လိုနိုင်ငံ ဖြစ်မယ့်အရေးက ဖောက်ထွက်ကြ
မကြောက်ကြနဲ့ ၊ မကြောက်ကြပါနဲ့
နိုင်ငံရေးလုပ်တယ်ဆိုတာ မြက်ပင်စိုက်ဖို့ မဟုတ်ဘူး
ဒီမိုကရေစီသစ်ပင်ကြီး စိုက်ဖို့ဖြစ်တယ်
ဒီမိုကရေစီဝါဒ အရသာ
လွတ်လပ်တဲ့ မြန်မာနိုင်ငံကို ထူထောင်နိုင်အောင် ကြိုးစားရမယ်
မတရားတဲ့ အစိုးရမှန်သမျှ တိုက်ဖျက်ကြ
မယဉ်ကျေးတဲ့ အစိုးရမှန်သမျှ တိုက်ထုတ်ကြ
မကြောက်ကြနဲ့၊ မကြောက်ကြပါနဲ့
လယ်သမားတွေ ထမင်းတစ်နပ် လျှော့စားပါလို့လည်း
ကျေးဇူးကန်းစကားတွေ မပြောနဲ့
မပြောကြပါနဲ့
ကိုယ့်နောက်ကိုယ် ပြည်သူကို ထမင်းဝအောင် မကျွေးနိုင်ရင်
အဲဒီအစိုးရဟာ အလကားပဲ
တိုက်ထုတ်ပစ်ရမယ်၊ ဖြုတ်ချပစ်ရမယ်
မကြောက်ကြနဲ့၊ မကြောက်ကြပါနဲ့
ရဲဘော်တို့ . . .
အကျယ်ချဲ့ပြီး ရှည်ရှည်မပြောချင်ဘူး
အနီးကပ်ဆုံးရန်သူကို ရှာတိုက်ကြ
ရန်သူတချို့ဟာ ခေါင်းဆောင်တွေယောင်ဆောင်နေကြတယ်
မွန်မြတ်တဲ့ နိုင်ငံရေးထဲ
ဝင်ရောက်ရောယှက် နှောင့်ယှက်နေကြတယ်
တိုက်ထုတ်ပစ်ကြ
တိုက်ဖျက်ပစ်ကြ
ဖောက်ဖျက်ပစ်ကြ
မကြောက်ကြနဲ့၊ မကြောက်ကြပါနဲ့
ကျုပ်တို့ဟာ မြစ်ကျိုးအင်းမဟုတ်ဘူး
အတားအဆီးမြင်ရင် တိုက်ထုတ်ပစ်မယ့်
ရှင်သန်နေဆဲ မြစ်တစ်စင်းဖြစ်တယ်
မကြောက်ကြနဲ့၊ မကြောက်ကြပါနဲ့။

Title: ငြိမ်းချမ်းရေးမြို့တော်
By: ကောင်းမြတ်ဝင်း(ဖြူး)
မြို့ရဲ့အချက်အခြာ ဗဟိုလမ်းမမှာ
ဗိုလ်ချုပ်ကြေးရုပ် မရှိတဲ့မြို့
သွေးစွန်းခဲ့တဲ့ ရင်ပြင်နီမှာ
ပြည်သူ့ဟစ်တိုင် မရှိတဲ့မြို့
လယ်မြေဟောင်း ယာမြေဟောင်းတွေမှာ
အုတ်တွေ ဖုတ်ဖုတ်ပြီး
တွင်းဟောင်းလောင်းကြီးတွေ ပွလန်နေတဲ့မြို့
လူမရှိတဲ့ ကားမှတ်တိုင်တွေနဲ့
ကားမရှိတဲ့ မီးပွိုင့်တွေကြား
ဖြတ်သူကူးမဲ့ မျဉ်းကြားတွေ
တောထနေတဲ့မြို့
အဲ့ဒီမြို့ပေါ့
ရာဇဝင်ထဲကလို
ပုံဂံငှက်ကြီးထံ
အပျိုကညာတွေ ဆက်သနေရတုန်း။
ချစ်လှစွာသော စစ်မျက်နှာများ
ကျော်ကိုကို
ခြေလှမ်းတစ်ဝက်တောင်မရွေ့ဘဲ
ငါ့အိပ်မက်ထဲ
မင်းနဲ့ပဲပြည့်နှက်နေတာ ဆန်းတယ်
မျက်ရည်ဆိုတာ
နှလုံးခုန်သံရဲ့ လုပ်အားခပဲ
အချစ်ကတော့ ဆိုးဝါးရက်စက်လွန်းတဲ့ အလုပ်ရှင်
သင်းကို တော်လှန်ဖြိုချဖို့
တို့နှစ်ယောက်တည်း တိုက်ပွဲဝင်နေရတာ
မောလှပြီ
မျက်နှာမြင် ချစ်ခင်ပါရစေ
ဆုမတောင်းနဲ့ ကောင်မလေးရေ
အသံကြား သနားစရာကောင်းနေတဲ့
မင်းရဲ့ဖုန်းလို ဘထ္ထရီအားမနည်းစေနဲ့ကွယ်
မီးပုံးနီနီတွေ ချိတ်ဆွဲ
တို့ရင်ထဲမှာ
နှစ်သစ်ကူးပွဲ မတိုင်ခင်
နဂါးတွေလည်း ကခုန်မြူးနေပြီ
ရှေ့ဆီက
မှုန်ပျပျ
မီးနင်းချောင်းအစမှာ
ဘုံဘဝအတွက်
ငါတို့ပေးဆပ်ဖို့ အဆင်သင့်ပြင်ထားကြ
ချစ်သူရေ . . . ။

Title: ဒီလိုလက်ခုပ်သံတွေသာ ရှေ့နောက်ဝဲယာမှာ
By: ကျော်စိုးလူ
သဘောရိုးရိုးဆိုပေမဲ့
(အလိုတူ/ အလိုပါ)
ဆွဲဆန့်ထားခဲ့တဲ့ နာရီသေတွေပေါ်
လှေနံဓားထစ် အခင်းအကျင်းတွေက
ပစ္စုပ္ပန်ကို ပိုပြီး အရှက်ရစေတယ်။
ဒီဆိုင်းဘုတ်တစ်ခုအောက်မှာ
နှစ်ဦးသဘောတူ ယုံကြည်မှုတွေဟာ
အားလုံးကို ကိုယ်စားပြု/ မပြုဆိုတာ
စက္ကူစုတ်တစ်ခုလို လွှင့်ပစ်လိုက်ရမယ့်အတု မဟုတ်ဘူး
လွင့်ဝါးပြယ်လု ဒီနှုတ်ကတိတွေက
ချိုမြမှုမရှိရင် မျိုးဆက်တစ်ခုနဲ့တစ်ခုဟာ
၃ နဲ့ ၄ လိုပဲ။
သိမ်မွေ့တဲ့ ပုံပြင်သစ်တွေနဲ့
ဒီဘက်မှာ အကွက်ကျကျ မဟုတ်ဘူးဆိုရင်
ငါတို့ပခုံးပေါ်က ယုံကြည်မှုတွေကို
ဒီအရွေ့မှာ ထပ်မံကြေကွဲရဦးမယ်ဆိုရင်
(စာနာပါလို့ . . .)
ဖျတ်ခနဲ လှမ်းကြည့်လိုက်တိုင်း
အခွံရဲ့ အရိပ်မှာ သာယာနေသော
လက်ခုပ်သံတွေသာ ရှေ့နောက်ဝဲယာမှာ
စည်းဝါးတကျနဲ့။

Title: အခုတလော ချပါတီတွေ ငါ စားချင်တယ်
By: ကျော်ညိုသွေး
အခုတလော ချပါတီတွေ ငါစားချင်တယ်။
ချပါတီတွေ။ အာလူးဟင်းနဲ့ တွဲဖက်စားသောက်နေတဲ့ ချပါတီတွေ
ချပါတီ စားချင်စိတ်ဟာ အာကာသကို တက်ကပ်နေတယ်။
တော်သလင်း ခွေးထီးဟာ ခွေးမနောက်ကို
ရန်စွယ်အသွယ်သွယ်ကြား လိုက်ကပ်နေသလို
ငါရဲ့ ချပါတီစားချင်စိတ်ဟာ မီးပုံးပျံတွေလို
မှိုင်းဝပြီး ဖောင်းကားပြည့်တင်းနေတယ်။
ငါ့ရဲ့ လိင်စိတ်ထက်
ငါ့ရဲ့ ချပါတီအပေါ်ထားတဲ့ စားချင်စိတ်ဟာ ပိုပြင်းတယ်။
မိုးခေါင်ရေရှာ ငတ်မွတ်ဒေသက ပိန်ချုံးချည့်နဲ့ လူမည်ကာ တစ်ဦး
ရေပွက်ကလေး တစ်ပွက်ကို လိုက်ရှာနေတဲ့ မောဟမျိုးနဲ့
ချပါတီကို ငါ တပ်မက်နေခဲ့။
အုတ်နံရံအလွတ်တွေပေါ် ချပါတီဆိုတဲ့ စာလုံးကို
ဂရစ်ဖစ်တီ ရေးမယ်။
ငါ့ဗလာစာအုပ်တွေထဲ ချပါတီကို ပုံဆွဲနေခဲ့။
ချပါတီလေ ။ ချပါတီ
ငါ့ချပါတီတွေ ထူထူထဲထဲ ဂျုံကြမ်းတွေနဲ့ လုပ်ထားတဲ့ ချပါတီ
ဂျုံ ရာနှုန်းပြည့် Germ တွေ မပျက်စီးဘဲ ကြိတ်ခွဲထားတဲ့
အသားဓာတ်၊ ဗီတာမင်ဓာတ်၊ သတ္ထုဓာတ်တွေ ကိန်းအောင်းနေတဲ့
ဂျုံနဲ့ ပြုလုပ်ထားတဲ့ ချပါတီ။
အာလူးဟင်း ပူပူနွေးနွေးနဲ့ ကမ္ဘာကြီးပေါ်က
စားသောက်ဖွယ် စားပွဲတွေထက်က ချပါတီချပ်များ။
ဒီကမ္ဘာပေါ်မှာ လိုအပ်နေတာ ငြိမ်းချမ်းရေး
ဒီကမ္ဘာပေါ်မှာ လိုအပ်နေတာ ကိုယ်ချင်းစာတရား
ဒီကမ္ဘာပေါ်မှာ လိုအပ်နေတာ ပပျောက်သွားမယ့် အစွန်းရောက်တရား
ဒီကမ္ဘာပေါ်မှာ လိုအပ်နေတာ တိရစ္ဆာန်တွေအပေါ် ချစ်ခြင်းတရား
ဒီကမ္ဘာပေါ်မှာ လိုအပ်နေတာ လတ်ဆတ်တဲ့လေထု
ဒီကမ္ဘာပေါ်မှာ လိုအပ်နေတာ အဆိပ်သင့်တဲ့ ပင်လယ်တွေကို ကုစားဖို့
ဒီကမ္ဘာပေါ်မှာ လိုအပ်နေတာ စိမ်းလန်းတဲ့ ပင်စည်တွေ
ဂျုံတွေကို ဖြူဖွေးသွားအောင် မလုပ်ပါနဲ့
Germ တွေကို ချန်ထားပါ။
ဖြူဖွေးနေတဲ့ ဂျုံဖြူတွေ စားတဲ့အခါ
အာဟာရတန်ဖိုး ထပ်ပေါင်းဖြည့်စွက်ပါ။
ချပါတီကိုရဖို့
တလိမ့်တုံးတွေကြား သမထားတဲ့ ဂျုံတွေကို
ပြားလိုက်ကြ။
အကောင်းတွေချည်းရဖို့ ဆန်ကနေ ဂျုံပြောင်းစားဖို့လည်း မလို
ငါတို့ တရားကို သစ်ရွက်တွေဆီမှာ ရှာမယ်
ချပါတီ နည်းနည်းကျွေးပါ။
အာလူးဟင်း နည်းနည်းပေးပါ။
ကမ္ဘာကြီးဆီကို ငြိမ်းချမ်းရေးတရားတွေ သယ်ဆောင်လာပါ။
အာလူးဟင်းမွှေးမွှေးလေး
ချပါတီက ဆားခပ်လေးလေး။
ကမ္ဘာကြီးပေါ်က ကလေးတစ်ယောက်ကို ချပါတီကျွေးလိုက်ပါ။

Title: လွမ်းတေး
By: ကြည်စိုးဦး
တစ်ယောက်က တစ်ယောက်ကို မှီတွယ်
တစ်ယောက်ကို တစ်ယောက် ဖေးမ
အနာဂတ်ရဲ့ အိပ်မက်တွေ ထုဆစ်
ချစ်ခြင်းအစစ်တွေနဲ့ တည်ဆောက်ခဲ့ကြ။
ပျော်ရွှင်ခြင်း ပကတိအရှိတရားတွေနဲ့
စိမ်းလန်းတောင်တန်းတွေမှာ
ချစ်ခြင်းဖွဲ့တေးသီကျူး
ကြည်နူးခဲ့နေ့ရက်တွေ။
မသိခဲ့ရတဲ့ နောက်ကျောက ဓားတစ်ချောင်း
ကံကြမ္မာ အလှည့်အပြောင်းမှာ
ချစ်သူရယ် . . .။
တစ်စုံတစ်ယောက်က ချစ်ခြင်း မုန်းခြင်း
ပျော်ရွှင်ခြင်း . . .
အတိတ်တွေ အနာဂတ်တွေကို
ဥပေက္ခာပြုလို့ . . .
တစ်စုံတစ်ယောက်ကတော့ ကြေကွဲခြင်း
အပိုင်းအစနဲ့ နာကျင်ခြင်းတွေကို
ငေး မေား ဆို့ နင့်
နှုတ်ဖျားမှာ သံဝေဂတရားတွေ တစ်ပိုင်းတစ်စ။
ဘယ်သောအခါမှ ပြန်မလာဘူးတဲ့လား
ကတိစကားမဟုတ် အသိတရားတွေ
ဝေဝါးမေ့လျော့
နေခဲ့တော့လေ ဘယ်သောအခါမှ
ပြန်မရနိုင်တော့ပြီပဲ။
ကောင်းကင်ပေါ်ကို မီးခိုးငွေ့တန်းတွေ
တရွေ့ရွေ့ . . . မျောလွင့်နေပေါ့။

Title: လေယာဉ်ပျံရဲ့ အရသာ
By: ကြည်ဇော်အေး
လေယာဉ်ပျံသံကြားရင် ငါပျော်တယ်
နေ့စဉ်နေ့စဉ် ငါ့ဦးခေါင်းပေါ်ကနေ လူတွေ ပျံသွားကြတာပါလားလို့
တွေးပြီး ပျော်နေတယ်
လေယာဉ်ပျံကတော့ လူတွေကိုကြည့်ပြီး သူဟာ
အကြမ်းဖက်သမားတစ်ဦးမဟုတ်ကြောင်း ပြောပြနေမယ်
ငါလည်း ငါ့ဦးခေါင်းပေါ်က နေ့စဉ်ပျံသွားကြတဲ့
လူတွေရဲ့ သတ္ထုအပိုင်းအစတွေကို ဆက်စပ်ပုံဖော်ကြည့်နေမယ်
တွေးပြီး ပျော်နေမယ်။

Title: ဒီစိတ်ကလေးထဲ
By: ကြည်တင့်
ကိုယ်ဟာ တစ်ပတ်ပြီးတစ်ပတ်
ဗိုက်ထဲကို ဓားတစ်ချောင်း တိုးဝင်လာသလိုမျိုး
ဒီစိတ် ရထားပေါ်မှာ ၊ ကားပေါ်မှာ ကိုယ်ဟာ တစ်ယောက်တည်းပဲ
မိတ်ဆွေတွေကြားထဲ၊ မိသားစုတွေကြားထဲ ကိုယ်ဟာ တစ်ယောက်တည်းပဲ
ဒီစိတ်ဟာ နှစ်ခုကွဲမသွားဘူး၊ နှစ်ယောက်ဖြစ်မလာဘူး
မြင်နေကျ မျက်နှာတွေ၊ ကြားနေကျ အသံတွေထဲလည်း
ကိုယ်ဟာ တစ်ယောက်တည်းပဲ။
အသိအကျွမ်းမရှိတဲ့ အရပ်ဆီ ပြေးထွက်သွားရမလား
ကိုယ် မပျော်ဘူးလေ တစ်ယောက်တည်းပဲ
ကားလမ်းမပေါ် ပြေးထွက် လှိမ့်လိုက်ရမလား
ကတ္တရာလမ်းအတိုင်း တရွတ်တိုက်ပါသွားနိုင်တယ်
ခြေထောက်တစ်ချောင်း ၊ ဒီထက်ပိုပြီး နှစ်ချောင်းစလုံး ကျိုးသွားနိုင်တယ်
ဒီထက်ပိုပြီး နံရိုးတစ်ချောင်း၊ နှစ်ချောင်း
ဒါမှမဟုတ် နံရိုးအားလုံး ကျိုးသွားနိုင်တယ်
ဒီထက်ပိုပြီး နံရိုးတွေဟာ အသည်း၊ အဆုတ်နဲ့ နှလုံးကို စိုက်ဝင်သွားနိုင်တယ်
ဒီထက်ပိုပြီး ကိုယ်ခေါင်းဟာ တစ်စုံတစ်ရာနဲ့ ပြင်းပြင်းထန်ထန် ရိုက်မိသွားနိုင်တယ်
ပြီးတော့ ဘယ်တော့မှ မနွေးထွေးတဲ့၊ အမြဲတမ်း ရက်စက်တတ်တဲ့
ဒီစိတ်ဟာ ကိုယ့်ခေါင်းထဲက အဝေးကို ပြန့်ကြဲ လွင့်ထွက်သွားနိုင်တယ်
ခုချိန်ထိတော့ ရက်စက်တဲ့ ဒီစိတ်နဲ့ ကိုယ်ဟာ တစ်ယောက်တည်းပဲ။

Title: မျက်ဖြေကဗျာ
By: ကြည်မှိုင်းအောင်(မြင်းခြံ)
မျက်ဖြေကဗျာ
တစ်စားပွဲတည်းပေါ်က
လက်ကိုင်ဖုန်း နှစ်လုံး
အမုန်းတွေကို မွှေနှောက်လို့
ဧရိယာပြင်ပ ရောက်ကုန်ကြပြီ။
ချစ်ခင်သူရေ
အသင့်ရဲ့ ကဗျာ
ကျွန်ုပ်ရဲ့ ကဗျာ
စေတနာ ကွန်ရက်အလိုအရ
ချက်ချင်း ခေါ်ဆိုဆက်သွယ်ရခဲ့ကြ။
‘ဝမ်းနည်းပါတယ် ရှင်'
‘အားနာပါတယ် ရှင်' ဆိုတဲ့စကား
လေသံတောင် မကြားခဲ့ရ။
ချစ်ခင်သူရေ
အမြင်မတူပေမဲ့ ရင်ဘတ်တူရင်
မလိုသူတွေက ပိုင်းခြား
အမုန်းစည်း ဘယ်လိုသားသား
နှလုံးသားကတော့ တစ်စုံတည်းပါ
မလိုသူတွေရဲ့
အမုန်းစည်းအထပ်ထပ်
ကဗျာရဲ့ ခြေနင်းဖတ်ပါကွယ်။

Title: ပထမ သံဃာ
By: ကြည်အေး
ရာစုနှစ်ငါးရာ ဘီစီ
ယဉ်ကျေးသော အိန္ဒိယပြည်မှာ
ရသေ့ယောဂီ ပညာရှိတို့သည်
ဒုက္ခကို မြင်သိသော်လည်း
ဈာန်လေးစဉ် ကျင့်ကြံရရှိသော်လည်း
ဗုဒ္ဓသခင် ဆင်ခြင်နိုင်သည်အထိ
သစ္စာလေးအင်ကို မတွေ့မထိနိုင်ဘဲ
သက္ဏာရဒိဠိ စသည့်
တဏှာလောဘသာ ဖိပြီး
ဥပါဒန်တွယ်ငြိ သံသရာရှည်။
သိဒ္ဓတ္တဟု
ဂေါကမနွယ်ဝင် ဘုရား၏သားသည်
ဘုရားဖြစ်မည် သူမြတ်ပေမို့
၂၉ နှစ်ရွယ် ရောက်လတ်သော်
မင်းတို့စည်းစိမ်ကို စွန့်လွှတ်
စက်ဆုပ်ငြီးငွေ့ဖွယ် သိမှတ်ပြီး
အဝိဇ္ဇာ တဏှာကို ဖြတ်အံ့ဟု
တရား အထွတ်အမြတ် ငါ၌ရောက်စေသော
သတ္တဝါတို့ကို ကယ်တင်စောင့်ရှောက်နိုင်စေသောဟု
စေတနာ မျက်မှောက်စောပြီး
တောအရပ်သို့ ဝင်ခဲ့သည်။
ထိုခေတ်ပညာရှင်တို့
ကျင့်စဉ်ဥပမာဟု
ကာမေသု ကာမေသုခလ္လိကာ နုရောဂေါ
အတ္တ ကိလမထာ နုရောဂေါဟူ၍
လွန်ကျူးသော အစွန်းနှစ်စအားဖြင့်
ဘယ်သူဘယ်တရားမှ
ယောင်မှားမမြင် မဖမ်းနိုင်
အချိန်သာ ကုန်ခန်းတော့
နစ်မွန်းမနေသာဘု
မဇ္ဈိမ ပဋိဟ
အလယ်လမ်းဖွေရှာမှ
ရှေးအခါက ဘယ်သူမှ မမြင်စွမ်းနိုင်ခဲ့သော
ရှစ်ပါးမဂ္ဂင်လမ်းမှာ
သဗ္ဗညုတဉာဏ် ဖိတ်လျှမ်းခဲ့
ဗုဒ္ဓဟု ပွင့်လမ်းခဲ့
ရည်မှန်းရရှိသည့် တရားစည်
တပြည်လုံး တီးမြည်ကျော်မွှေး။
အံ့မခန်းဖွယ်ပ
လငွေ့ပြည့်ဝန်းသည့် ထိုတစ်ညမှာ
တထာဂတရှင်ဗုဒ္ဓသည်
လမ်းပြသူ့ခြေရာ - မြေမှာပျံ့စေအံ့
ချုပ်ငြိမ်းခြင်းဟူသော ဒေသနာ - ကမ္ဘာနှံ့စေအံ့ဟု
သာသနာဖြန့်ချင်သော သတိဖြင့်
အိမ်ရာစွန့်ခဲ့ - အိမ်မရှိသည့်
ဉာဏတိလောက သံဃာ
ငါးရာသော သားတပည့်တို့ကို
ဧဟိဘိက္ခူ ခေါ်တော်မူခဲ့ပြီး
ထို ပထမလွတ်မြောက်သူ
ရဟန်းအဆူဆူတို့
ပံ့သကူ ကောက်ယူစုဆောင်း
သစ်ခေါက်ဆိုး ညိုမောင်းသော
ကောင်းမြတ်စွာ ခုတင်သင်္ကန်းကို
စင်ကြယ်ခြုံရုံ ဆင်မြန်းနိုင်ကြဘိသို့
အံ့ဩကြည်ညိုသောပီတိနှင့်
စိတ်ကူးမျက်စိနှင့် မြင်ကြည့်ပြီး
ဦးထိပ်လက်စုံချီ - ပါရမီ ဖြည့်တယ်လေး။

Title: ကိုယ်ရေးဖြောင့်ချက်
By: ကြယ်စင်ရောင်(ဘူမိ)
မမြဲတဲ့တရားထဲမှာ အစိုးမရနိုင်တဲ့ စိတ်နဲ့
ဘဝတွေကို ကျောခိုင်းလိုက်တယ်။
စိတ်လေနေတာပဲ ကောင်းတယ်
အခုတော့ တစ်ယောက်တည်းမနေရဲတဲ့ စိတ်နဲ့
ချစ်တဲ့သူတွေကို တမ်းတတယ်
စိတ်လေနေတဲ့ ငါ စိတ်လေတဲ့ ကဗျာဟာ
ငါ့ထံ ချိန်းထားတဲ့အချိန် ရောက်မလာနိုင်တာ
နတ်ဘုရားများထံမှာ ပျော်ပါးနေရဲ့လား
ငါ့လက်တစ်ကမ်းအဝေးက ငါ့အိပ်မက်ဟာ
စိတ်ပျက်လက်ပျက် ငေးငိုင်နေပုံအရ
ငါဟာ အဖျင်းစား လူဖျင်းတစ်ယောက် ဖြစ်ကောင်းဖြစ်နိုင်တယ်။
ကျွန်တော် သွားတော့မယ် . . .
လောကရဲ့ တစ်နေရာမှာ
ခင်ဗျားနဲ့ မနီးမဝေးတဲ့နေရာ ဆိုပါတော့လေ
ဆက်သွယ်မှုဧရိယာပြင်ပ ရောက်နေတဲ့ ကျွန်တော်ဟာ
ငြိမ်းချမ်းရေးသီချင်းတွေ ဆိုနေတယ်
ခင်ဗျားစိတ်ထဲမှာ မြင်နေရတဲ့ ကျွန်တော်ဟာ
သုညအောက် ရောက်ကောင်းရောက်နေလိုက်မယ်။
မငြိမ်းချမ်းနိုင်တဲ့စိတ်နဲ့ ငြိမ်းချမ်းလိုတဲ့စိတ်
ရောဂါဟာ တဖြည်းဖြည်း ရင့်သထက်ရင့်လာတယ်။
အခု ကျွန်တော် ညမအိပ်တဲ့ ရန်ကုန်နဲ့ ချိန်းဆိုမှုကို ဖျက်ခဲ့တယ်
ခင်ဗျားနဲ့ စကားတွေ တစ်ဝကြီးပြောရင်း
ခေတ်ရဲ့ သီချင်းကို သီဆိုကြတာပေါ့။
မနေ့က ပေးခြေရမယ့် ကျွန်တော့်အကြွေးတွေ
နောက်ဘဝတော့ ကျေအောင်ဆပ်ပါ့မယ်ဗျာ . . .
ကျွန်တော်ဟာ ဘဝအကျိုးပေးမကောင်းခဲ့လို့
အခု ဒီကဗျာကို ရေးခဲ့ရတယ်
ခင်ဗျားတို့ရဲ့ နားလည်ခွင့်လွှတ် သည်းခံမှုကို
အလွဲသုံးစားလုပ်သူ လူဖျင်းတစ်ယောက်ဖြစ်တဲ့ ကျွန်တော်ဟာ
ခင်ဗျားနဲ့တကွ အပေါင်းအပါအားလုံးကို
ချစ်တဲ့သူတစ်ယောက်ဖြစ်တယ် ဆိုတာကလွဲလို့
ကျွန်တော့်ရင်ဘတ်ဟာ ဗလာနယ်ဖြစ်ခဲ့ပြီ . . . ။

Title: စားကျက်မြေ
By: ကွန်စစ်ကောင်း
မျှော်လင့်ချက်ပေါ် မျှော်လင့်ချက်က ထပ်ပိ
အဲဒီမျှော်လင့်ချက်တွေပေါ် နောက်ထပ်မျှော်လင့်ချက်တွေက ထပ်ထပ်ပြီးပိ
ပိုင်ဆိုင်တာဆိုလို့
နာတာရှည်ရောဂါတွေနဲ့
မျှော်လင့်ချက်တွေပဲ ရှိတယ်။
တောမီးက စလောင်ပြီ
မြက်ခင်းပြင်က နွားသားအမိလည်း
အလန့်တကြား ထွက်ပြေးကုန်ပြီ
ခါးကြားထဲက ပလွေလည်း
ကျပျောက်ခဲ့ပြီ။
နွားကျောင်းသား
တက်ခေါက်တယ်
နွားကျောင်းသား
မျက်ရည်ကျတယ်
တက်ခေါက်သံတွေကလည်း မျက်ရည်ကျလို့
မျက်ရည်တွေကလည်း တက်ခေါက်လို့။
အားလုံးချထား ကျွန်မလည်း သန္တိသုခလမ်းဆီ
ခရမ်းပြာထက်လူ
ခင်မောင်ရင်ရဲ့ ပြတင်းဝမှာ
ကျွန်မ ရပ်နေတယ်။
တစ်ယောက်တလေ ဖြတ်သွားရင်
ဖြတ်တင်ဘောတွေ ရောက်လာနိုင်တာမို့
အပြင်ကို မမြင်မှာ ကြောက်တာနဲ့
ကျွန်မကိုယ်ကျွန်မ မီးမှိတ်ထား။
နောက်ပြီး အပြင်က ကျွန်မကိုမြင်မှာ ကြောက်လို့
ကျွန်မဆံပင်တွေ ဖြန့်ချကာရံထားလိုက်တယ်။
ရှင် မကြားဘူးလား
ရူးသွပ်နေတဲ့ အလင်းတစ်စက်ဟာ
ကျွန်မကို လုပ်ကြံဖို့ အမြဲတမ်း မျိုးပွားနေတာ။
အမှောင်ကို ကျွန်မ(တစ်ဝကြီး) စိုက်ကြည့်နေတယ်
အမှောင်ကို စိုက်ကြည့်နေတဲ့ နှစ်တွေအတိုင်း ပွင့်မယ်ဆို
ဗန်းဆင့်ဗင်ဂိုးရဲ့ နေကြာပန်းတွေအကြောင်း ရှင်တို့ ဘယ်ပြောတော့မလဲ။
ကမ္ဘာနဲ့မဆံ့အောင် သီးခဲ့ပွင့်ခဲ့သူတွေရဲ့ ဒုက္ခမှာ
ကျွန်မလည်း ပေါလ်ဂေါ်ဂင်လို အကြိမ်ကြိမ်
ထွက်ပြေးဖို့ ကြိုးစားနေသူတစ်ယောက်
ဘယ်သူ ရိပ်မိနိုင်မှာလည်း တဟီတီဆိုတဲ့ ကျွန်းကလေးဆီကိုလေ။

Title: ဧည့်
By: ခလယ်
ဘဝဟာ
တစ်မျက်နှာဝတ္ထုတစ်ပုဒ်လို
ဘဝဟာ
အကျဉ်းရုံးထားတဲ့ အစီရင်ခံစာတစ်ပုဒ်လို
ဆေးရုံထဲမှာတော့
စာမျက်နှာတွေ ဆုတ်ဖြဲခံထားရတဲ့
ဝတ္ထုတိုတွေရှိတယ်
အဃာတက အာဟာရမဖြစ်ဘူး
သံသရာကို သံသယ မဖြစ်သင့်ဘူး
ဧည့်စာရင်းတိုင်မထားတဲ့
ဧည့်သည်တွေဟာ
ဧည့်ဝတ်ကျေစွာ
ဧည့်ခံခြင်း ခံရ
စားစရာရှိတာ စားလိုက်
ပြောစရာရှိတာ ပြောလိုက်
လုပ်စရာရှိတာ လုပ်လိုက်
အားနာဖို့တော့ မလိုအပ်ဘူး
ငြင်းခုံထသတ်ဖို့လည်း မလိုအပ်ဘူး
အချိန်သိပ်မရှိဘူး သူ့ကို ဦးစားပေးဖို့
အချိန်သိပ်မရှိဘူး သူ့ကို ချစ်ခင်မြတ်နိုးပေးဖို့
အချိန်သိပ်မရှိဘူး သူ့ကို ခွင့်လွှတ်ဖို့။
ဧည့်သည်ပြန်ချိန်
ရွှေကျီး သာမှာမဟုတ်ဘူး
နောက်တစ်ခါ ဧည့်သည်လာလုပ်ဖို့
ကြာချင်ကြာဦးမယ်။
ဧည့်သည်တွေ ညီညွှတ်ကြ
ဧည့်သည်တွေ ရန်မဖြစ်ကြနဲ့
ဧည့်သည်တွေ ပခုံးဖက်ကြ
ရေအေးအေးတစ်ခွက်ကို
တစ်ယောက်တစ်ဝက် သောက်ကြ
ထမပြန်ခင်လေး . . . ။

Title: အခွံမာများ
By: ခေမာရှင်း
စကားထဲမှာ ညဟာ မပါရင် မပြီးတော့ဘူး။
ဒီညကို ရောက်ဖို့ မနေ့ကညကို ခုတ်မောင်းခဲ့တယ်။
ညမှာ ပွင့်ဖို ညမွှေးပန်းဟာ သက်ပြင်းတွေရှည်လို့
ညဟာ ညဖြစ်ကြောင်း သက်သေပြဖို့
မလင်းတော့တဲ့ မီးသီးတွေကို တကြွပ်ကြွပ်ဝါးလို့
အိမ်မြှောင်တစ်ကောင်ရဲ့ စုတ်ထိုးသံမှာ
ညဟာ အလန့်တကြား။
ခွေးအများရဲ့ အူသံနဲ့ ညကို အဆုံးသတ်ပစ်ရမှာလား။
ညကို မျက်နှာသစ် သွားတိုက် ခြေလက်ဆေးပြီး အိပ်ရာဝင်ခိုင်းခဲ့တယ်။
ညကို ပြန့်ပြန့်ပြူးပြူး ခင်းထားပေမဲ့
ညကတော့ စောင်ခြုံကွေးပါလိမ့်မယ်။
ညဟာ မယုံသလို ကောင်းကင်ကို လှမ်းလှမ်းကြည့်တယ်။
နိုးလာတဲ့အခါ ညဟာ တွန့်ကြေကျန်ခဲ့မလားပေါ့။
လောလောဆယ်တော့ ညဟာ ငါ့ကို ဖမ်းဆုပ်ထားတယ်။
ဥခွံကို လှိမ့်ခွဲပစ်ဖို့။
ငါ . . . ညတွေကို ကြောက်နေမိတယ်
ညတိုင်းဟာ ငါ့ကို ဆွဲဆန့်ထားတဲ့ လှောင်အိမ်တစ်ခုပဲ။
ငါ . . . ဘာတစ်ခုမှ မမြင်ရဘူး
ငါ ကြွေတာကို ငါ . . . မမြင်လိုက်ရဘူး။
ညအထိ ရောက်ရှိ/မြင်ရဖို့ဆို ကြယ်တွေကို ဘယ်နှလီ ဝင်ကြည့်ရမလဲ။
ညရောက်တိုင်း ငါ . . . မေးနေတယ်။

Title: ပျောက်ဆုံးနေတဲ့ ဒီစနေ
By: ခက်ဆစ်သျှင်
လည်နေတဲ့ ပန်ကာဒလက်ထဲမှာ
ကိုယ်တိုင်ပဲ ခေါင်းဝင်ထိုးလိုက်ရမလား
အသေကောင်ကိုပဲ ငြိမ်သက်နေလိုက်ရမလား
ဖွင့်ထားတဲ့ ပြတင်းပေါက်တွေပဲ ထပိတ်လိုက်မိတယ်
တစ်ချိန်လုံး ငြိမ်နေတဲ့ မှန်တစ်ချပ်က
ဘယ်အချိန်မှာများ ထငိုကြွေးမလဲ
အနီရောင် ရှူဆေးဘူးလေးမှာ
ငါ့ရင်ခုန်သံ ငါပြန်ကြားနေရတယ်
ဒီကမ္ဘာငယ်လေးထဲမှာ
သူ့မျက်တောင်လေး တစ်ချောင်းကစ
မလေးလံစေချင်သူပါ
ဒီလိုနဲ့
ငါ့ကို ရှာမတွေ့ဖို့ ပုန်းခိုစရာလေး တစ်နေရာ
ဒီစနေမှာ ပျောက်ဆုံးသွားတယ်။
မနက်ဖြန်ဆို စစ်ပွဲကြီး ပြီးဆုံးသွားမယ်လို့ ပြောတယ်
ခက်ထန်ပိုင်စိုး
စစ်မြေပြင်ရဲ့ ဒုက္ခသည်စခန်း မီးမှိန်မှိန်အောက်မှာ
မနက်ဖြန်ဆို စစ်ပွဲကြီး ပြီးဆုံးသွားမယ်ဆိုတဲ့အကြောင်း
ကလေးတွေ ပြောကြဆိုနေကြတယ်
သူတို့ပတ်ဝန်းကျင်ဟာ ကျည်ဆန်ခွံ ဗုံးခွံစတွေနဲ့ စစ်ကျန်ကားတွေ နောက်
လက်တစ်ဖက်မရှိတဲ့ ကလေးတွေ ခြေတစ်ဖက်မရှိတော့ ကလေးတွေ
လောလောလတ်လတ် ခြေတစ်ဖက်ဖြတ်ခံရတော့မယ့်ကလေး ပြောတယ်
ငါ့ကို လာမကြည့်ကြပါနဲ့ ငါ့ကို လာမကြည့်ကြပါနဲ့
မင်းတို့လည်း ခြေတွေ လက်တွေ ဆုံးရှုံးခဲ့ရတာပါပဲ
ညီတွေ အစ်ကိုတွေ ဆုံးရှုံးခဲ့ရတာပါပဲ
အဖေတွေ အမေတွေလည်း ဆုံးရှုံးခဲ့ရတာပါပဲ
မင်းတို့ထက်ပိုပြီး ငါ့မှာလည်း ပိုပြီးမရှိတော့ပါဘူး ငါ့မိသားစု ငါ့အိမ်
ငါတို့လမ်းတွေ ပျက်စီးကုန်ပြီး ငါတို့အိမ်တွေ ပျက်စီးကုန်ပြီ
ငါတို့ကျောင်းတွေ မရှိတော့ဘူး ငါတို့ကစားကွင်းတွေ မရှိတော့ဘူး
ငါတို့ကျောင်းတွေဟာ ခံတပ်အသေးစားတွေဖြစ်လို့
ငါတို့ကစားကွင်းတွေဟာ စစ်မြေပြင်တွေဖြစ်လို့
ငါတို့ ဘောလုံးကန်ခဲ့တဲ့ ဂိုးတိုင်နားလေးမှာ ငါ့အဖေ သေခဲ့တယ်
ငါတို့ မုန့်ဆိုင်သွားတဲ့ လမ်းကလေးပေါ်မှာ ငါ့အမေ သေခဲ့တယ်
နောက် အများကြီး အများကြီး အရာအားလုံးပေါ့
ကျည်ဆန်တွေ ဗုံးဆန်တွေဟာ ဘယ်လိုလာသလဲ ငါတို့သင်ခန်းစာမှာ မရှိဘူး
ငါတို့ ထင်းခုတ်တတ်တယ် ယာလုပ်တတ်တယ်
ငြိမ်းချမ်းရေးဆိုတာ ဘာလဲ အဖေကပြောတယ် အမေက ပြောတယ်
ငါတို့ မသိခဲ့ဘူး အဲဒါ ငြိမ်းချမ်းရေးဆိုတာ
ငါတို့ခြေ ငါတို့လက်တွေနဲ့ ဆိုင်သလား ငါတို့ မသိခဲ့ဘူး
အသားအရောင်တွေနဲ့ ဆိုင်သလား ဘာသာတရားတွေနဲ့ ဆိုင်သလား
ငါတို့ မသိခဲ့ဘူး
ငါတို့ယာ ငါတို့လယ်တွေ ငါတို့ကျောင်း ငါတို့ကစားကွင်းတွေနဲ့ ဆိုင်သလား
ငါတို့ မသိခဲ့ဘူး
ငြိမ်းချမ်းရေးဆိုတာ စာရွက်ပေါ်မှာပဲ စုပြီး လက်မှတ်ထိုးကြတာလား
လက်ဆွဲနှုတ်ဆက်ဖို့ သက်သက်လား ငါတို့ မသိခဲ့ဘူး
ငါတို့ဟာ တစ်ယောက်ကိုတစ်ယောက်
ချိုင်းထောက်တွေ လက်ဆောင်ပေးဖို့လား
တစ်ယောက်က ခြေ တစ်ယောက်က လက်နဲ့ ခရီးဆက်ဖို့လား
ငါတို့ မသိခဲ့ပါဘူး ငါတို့ တကယ်မသိခဲ့ဘူး
ငါ့ခြေတစ်ဖက်တည်းအတွက်တော့ ဝမ်းမနည်းပါနဲ့ သူငယ်ချင်း
ငါတို့မြေ ငါတို့ရေနဲ့ ငါတို့နိုင်ငံတော်အတွက်ဆို ငိုပါ
မင်းညီမလေးကို ကယ်နိုင်ဖို့ ငါခြေတစ်ဖက် သွေးမခြောက်သေးပေမဲ့
ငါ့ကိုကယ်လို့ မင်းအဖေ အသက်ဆုံးရှုံးခဲ့တာ ကြာပြီလေ
ငါတို့ရဲ့ ဆုံးရှုံးမှုတွေကြားမှာပဲ ငါတို့ အိပ်မက်တွေ မက်ကြရအောင်
မနက်ဖြတ်ဆို စစ်ပွဲကြီး ပြီးဆုံးတော့မယ်လို့ ပြောသံကြားနေရတယ်
စစ်ပွဲကြီး ပြီးဆုံးတော့မယ်လို့ ပြောနေကြတယ် မနက်ဖြန်ဆို။

Title: အနောက်က နှင်း
By: ခက်မာ
မနက်ထဲက တစိမ့်စိမ့်ကျနေလိုက်တာ
မှောင်ရိပ်သန်းလာတော့
ကျွန်မနှလုံးသားက တစ်တောင်လောက်ထူတဲ့ နှင်းတွေအောက် ရောက်နေပြီ။
အေးခဲနေရာက မျက်တောင်ခတ်လိုက်မိတော့
အဝတ်အလွှာလွှာအောက်က ပိုတုံးလုံးလို လူတစ်ယောက်
ခြေသလုံးအောက်နားထိ မြုပ်တဲ့နှင်းတွေထဲ တရွေ့ရွေ့ လိမ့်လာပုံက
ကျွန်မတို့တစ်တွေ လောကထဲမှာ တလိမ့်လိမ့် ရုန်းနေသလိုပါပဲ။
ကျီးကန်းတွေ
နှင်းသည်းသည်းကြားမှာပဲ အိပ်တန်းပြန်လာကြပြီ
သူတို့ရဲ့ 'အ ၊ အ ' အော်သံကို
ကျမက 'ဘဝ ၊ ဘဝ' လို့ ကြား
မကြာခဏ
လမ်းပေါ်က တဂျိမ်းဂျိမ်းဖြတ်သွားနေတဲ့
နှင်းရှင်းကားကြီးရဲ့ ရှေ့ဂေါ်ပြားဟာ
နှင်းအောက်ပိနေတဲ့ ကျွန်မနှလုံးသားဘေးက
ပွတ်ကာသီကာ ဖြတ်ဖြတ်သွားတာ အကြိမ်တိုင်း။
နှလုံးသားလေခမျာ
သူ့ပေါ်က နှင်းတွေကို ဖယ်ရှားမပေးနိုင်တဲ့ ဂေါ်ပြားကြီးကိုပဲ
မုန်းရတော့မလိုလို
ဒါမှမဟုတ်
ဂေါ်ပြားအောက်မှာ သွေးအလိမ်းလိမ်း မဖြစ်သွားတာကိုပဲ
ကျေးဇူးတင်ရမလိုလို။

Title: ပြက်လုံး
By: ခက်သီ
စိတ်လက်ပေါ့ပါးဖို့
ကျွန်တော်တို့ ရယ်မောပေးဖို့ လိုအပ်တယ်
ရယ်ရွှင်ခြင်းဟာ
ကျန်းမာရေးနဲ့ ညီညွတ်တယ်။
လူပြက်ဆိုရင်
မန္တလေးကို ကြိုက်တယ်
ဦးပေါစံ ဦးသိန်းဆု ဦးဒီပါ
ဦးကျော်ကြား ဦးထင်ပေါ် ဦးတက်တိုး
ရယ်ရလွန်းလို့ ဖက်နမ်းချင်တယ်
ပညာသားပါလွန်းလို့ ထိုင်ဦးချချင်တယ်။
ဒိန်းဒေါင်နဲ့ ခင်လှိုင်က ညစ်ပတ်တယ်
ဟားငါးကောင်က ပေါ့ပါးတယ်
နေတိုးက အသံတု ချန်ပီယံ
ဆိုင်းနောက်ထမှာ လှဟန်နဲ့ ဘဲတောက
အူနှိပ်နေရတာပဲ။
လွှတ်တော်ထဲက ပြက်လုံးတွေလို
ကိုယ့်ဒဏ်ရာ ကိုယ်ကြည့်ရယ်ရတဲ့
အသည်းနာစရာ ပြက်လုံးတွေ
တွေ့ခဲ့တယ်။
ဥပမာ
တရားမဝင်နည်းလမ်းဖြင့် ရယူထားသော
ငွေကြေးနှင့် ထိန်းချုပ်ရေးဥပဒေနှင့် ငြိစွန်းသော
ဘဏ်ဝန်ဆောင်မှုများ ဆောင်ရွက်ပေးမည်မဟုတ်ပါ
ဆိုတဲ့ ပြက်လုံးကို
ခရိုနီတစ်ယောက် ဘဏ်မှာ ငါတွေ့ခဲ့တယ်။

Title: နှစ် ၃၀ စာ ကဗျာရေးခြင်း
By: ခင်မြဇင်
ဒီကျချိန် ချောင်းရိုးကလေးထဲက
လတာပြင်ပေါ်မှာ
လှေအိုကြီးတစ်စင်းကလည်း
နွံထဲမှာ သောင်တင်နေတုန်း။
၁၉၈၅ စက်တင်ဘာ တစ်မနက်မှာ
ဒါ . . . ရန်ကုန်
ရန်ကုန် . . . တဲ့
ကျွန်မကို ရင်ခုန်စေခဲ့တယ်။
နှစ် ၃၀ စာ ကဗျာရေးရရင်
စာမျက်နှာ ၃၀ လည်း မလောက်
စာမျက်နှာ ၃၀၀ လည်း မက
စာမျက်နှာ ၃၀၀၀ လောက်မှ အနိုင်နိုင်ရှိဦးမယ်။
ညဆည်းရီမှာ
အိမ်အပြန် ဘတ်စ်ကားကျပ်ကျပ်တွေကို ကြည့်နေကြတုန်း
ပြန်စရာ ဘတ်စ်ကားကလည်း မလာသေးခင်
ဗြုန်းဆို ချစ်သူက ပြောလိုက်တယ်
တို့ အိမ်ကို မပြန်ကြစို့နဲ့ကွယ်။
မိုးတွေရွာတဲ့အခါ
ဓနိမိုး အပေါက်ပေါက်တွေက
မိုးရေတွေ တဒေါက်ဒေါက်ကျ ဂီတသံလေးတွေ ထွက်ပေါ်လာတတ်တဲ့
တဲသာသာ အိမ်ကလေးဟာ
ကျွန်မတို့ရဲ့ အိမ်သာယာလေးဆိုပါတော့။
အင်း . . . သည်လိုနဲ့
စာမျက်နှာ ၃၀၀ ကျော်ကျော်လောက်မှာ
နှင်းဆီဖြူ နှင်းဆီနီတွေနဲ့အတူ ချစ်သူဟာ
သူ့အိမ်သူ ပြန်သွားပါတော့တယ်။
ကျွန်မအတွက် သူ့နာမည်ရေးထားတဲ့
ယပ်တောင်ကလေး တစ်ချောင်း
သားလူကလေးက တစ်ယောက် ချန်ထားရစ်တယ်။
နှစ် ၃၀ စာ ကဗျာရေးရရင်
စာမျက်နှာ ၃၀၀ လည်းမက
စာမျက်နှာ ၃၀၀၀ တောင်မှ အနိုင်နိုင်ရှိဦးမယ်။
ကျွန်မကတော့
ဘတ်စ်ကားအိုအိုကြီးတွေကို စီးနေရတုန်းပါပဲ
ဘတ်စ်ကားအိုကြီးတွေကလည်း သွားလိုက်ပျက်လိုက် ဖြစ်နေကြတုန်းပါပဲ
စပယ်ယာတွေကလည်း လူကျပ်ပြီလားဆိုရင်
ဟိန်းလိုက် ဟောက်လိုက် တွန်းလိုက် ဆွဲလိုက် လုပ်နေကြတုန်းပါပဲ။
အပြောင်းအလဲဆိုတာ
ရှိလာဦးမှာပါတဲ့ တချို့က ပြောကြတယ်။
ဒီရောက် ချောင်းရိုးကလေးထဲမှာ
လှေအိုကြီးတစ်စင်းကလည်း
နွံထဲမှာ သောင်တင်နေတုန်းပဲလား
စက်တင်ဘာ တစ်မနက်မှာ
သူ့ကိုတွေ့ခဲ့တာ
နှစ်ပေါင်း ၃၀ တောင် ကြာခဲ့ပြီပေါ့နော်
ဪ . . . သည်လိုနဲ့
ကျွန်မကတော့
ဆံပင်တွေ ပိုပိုဖြူလာခဲ့ပြီး။
မီးပြတိုက်ကို ငြင်းဆန်ခြင်း
ခင်လွန်း
ရေပြင်ပြာ နေရောင် ပယင်း
ဆည်းဆာရှုခင်းထဲ ကမ်းခြေမှာ ငါ ရပ်နေ . . . ။
ပင်လယ်
မင်းဟာ ငါ့စိတ်နဲ့ ကိုယ်ကို ကမ်းတစ်ဖက်စီခြား
စိန်းစိန်းကြည့်နေပါရောလား။
တစ်ဖက်ကမ်းမှာ
ငါ့စိတ်ဟာ ငါ့အတိတ်နဲ့ ပေါင်းသင်းဆက်ဆံလို့
ဇာတ်လမ်းဟောင်းတွေ တသသ မွေးဖွား
တရိပ်ရိပ် အဆိပ်တက်သလို ကြီးထွားလို့ . . .
မင်း မြင်လိမ့်မယ်
ငါ့စိတ်ကူး ငါ့အိပ်မက်က ပင့်ကမ်းနှစ်ဖက်ထက် ပိုကျယ်
တိုင်းပြည်ကိုချစ်တဲ့ ငါ့စိတ်က
မင်းထု မင်းထည်ထက် ပိုနက်ရှိုင်း ပိုလှပ ပိုကြီးကျယ်ခမ်းနား
ရွှင်လန်းတက်ကြွ ငယ်သွေးတဖျပ်ဖျပ်
လူလတ်ပိုင်း ငါ့ဘဝအတ္တ ချစ်ခြင်းရမ္မက်မီးတောက်
ကိုယ်တိုင်ရုပ်သိမ်း ချုပ်ငြိမ်းစေခဲ့သူဟာ
ငါကိုယ်တိုင်ပဲ ပင်လယ်ပြာ။
ပင်လယ် မင်းဝှက်ထားတဲ့ ဟိုးတစ်ဖက်ကမ်းမှာ
သူငယ်ပြန်ကာ ပစ္စုပ္ပန်ပျောက်သွားရှာလေတဲ့
ငါ့အမေ အိုကြီးအိုမ ဇရာအို ဆီခန်းနဲ့ သန်း ၆၀ မျှ ငါ့ပြည်သူတွေ
ငါ့ရုပ် ငါ့လိပ်ပြာနဲ့ ဘဝမခြား မကွဲပြားသူတွေ . . .။
ပင်လယ် မင်းဟာ အကွေ့တွေများသလောက်
ငါ့တိုင်းပြည်ကလည်း အကောက်အကွေ့တွေကများ
မင်းဟာ လေချိုသွေးရာက ရုတ်ခြည်းဆိုသလို
မုန်တိုင်းဗြောင်းဆန် ထန်ပြင်းတတ်သလို
ငါ့တိုင်းပြည်ကလည်း လှိုင်းတံပိုး မိုးကြိုးနဲ့ မုန်တိုင်းတွေက ထန်
အကြောင်းအကြောင်း အဖန်ဖန်ပေါ့ . . . ။
ပင်လယ် မင်းဟာ မာယာများသလို
ငါ့တိုင်းပြည်က တချို့လူတွေကလည်း မာယာတွေကများ
မာယာမသားတွေ ရာဇဝင်မှာရှား။
ပင်လယ် မင်းရဲ့ကမ်းခြေဟာ
လေညင်းဝှေ့မှ ရေဘောင်ဘင်ခတ် ကဗျာစပ်သလို . . .
လေညင်းဝှေ့မှ အုန်းလက်လေချွန် တေးသံလွင်သလို . . .
ငါ့တိုင်းပြည်ဟာလည်း
ငြိမ်းချမ်းရေးလေညင်းလေးနဲ့ ငြိမ်းချမ်းရေးသီချင်းလေးနဲ့
လိုက်ဖက်လှမယ်လို့ ငါ ယုံ။
ပင်လယ် မင်းဟာ အပြောကျယ်လွန်းသလို
ငါ့တိုင်းပြည် သမိုင်းဟာလည်း ကျယ်ပြောလွန်းလှ
မင်း ဝှက်ထားတဲ့ ဟိုးတစ်ဖက်ကမ်းက
လွမ်းဖွယ့် နွမ်းယဲ့ယဲ့ ငါ့တိုင်းပြည်မှာ
နှစ်ပရိစ္ဆေဒများစွာ ဒဏ်ရာအနာတရဖြစ်နေတဲ့
နတ်ဆိုးမိစ္ဆာလက်ထဲက လွတ်လပ်မှု ငြိမ်းချမ်းရေး တို့သီချင်း တို့တေး
ပြိုင်တူသီကြွေးဖို့ နွေဦးဆီကို ငါ တိုင်တည်လိုက်ပြီ ပင်လယ်။

Title: ပေါတောတော ကဗျာဆန်မှုရဲ့ မိုက်ရူးရဲတေး
By: ခင်အောင်အေး
အိပ်တန်းတက်မယ့် ငှက်တွေ ဆူညံနေတာပဲ
ငါ့ပထွေး ဖြစ်လာမယ့်သူက သူ့နှစ်လုံးပြူးသေနတ်
ဂျမ်းဖြစ်နေတာကို ကညင်ပင်ကြီးဆီ ချိန်ပြီး ဆောင့်ချလိုက်တယ်
ရမ်းဗြဲကျွန်းကနေ ၃ နာရီ ခြေကျင်ခရီး နဂါးပွက်တောင်က အပြန်
လှေကားတွေကို ချစ်လိုက် မုန်းလိုက် မဆက်ဆံပဲနေလိုက်
ခြေထောက်တွေ ကြွစရာ ချစရာ မလိုဘဲ အလိုအလျောက်လူဟာ
အပေါ်ကို ရောက်သွားတော့ ဝင့်ကြွားမှုဟာ သစ်ခွပန်းတစ်ခိုင်လို
အရေးပေါ်အပေါက်ကနေ ပြေးဆင်းဖို့ သံချေးတက်နေတဲ့ အထစ်များ
ခန္ဓာကိုယ် အပေါ်ပိုင်း ဗလာကျင်းထားပြီး သူ့တန်ဆာ လုံရုံဖုံးထားတဲ့
အဝတ်ပိုင်းလေးပေါ်မှာ ကဗျာစာသားအချို့ လှိုင်းရဲ့ နှုတ်ခမ်းသပ်က အမြှုပ်
ခရုခွံ မီးကျွမ်းသစ်ငုတ်စ ပုလင်းခွံ အုန်းလက်အဆွေး နီကျင်ကျင်ဆံပင်တွေ
ရှည်လျားရှုပ်ထွေး ထိန်းသိမ်းခက်တဲ့ ယဉ်ကျေးမှုရော်ဘာပြားနဲ့ အသက်ကယ်ဘော
အုတ်ရိုးနီနီ စိန်ပန်းနီနီ မျက်နှာအစ်အစ်(နီနီ) အရိုးများသော ချေးခါးသော
ရာသီဥတု
နှင်းတွေနဲ့ စပ်လျဉ်းပြီး ယခုအမှု၌ စီရင်ချက်ချရမည်မှာ အအိပ်အနေနည်းသော
‘ဆွဲချ'
ပြီးနောက် နဂါးနီတိုက်ထုတ် သီချင်းများ ဆရာမောင် ဆေးနီမှုန့်
ပါတီဝင်ဆိုသူ
လေတပ်က ဗုံးကြဲလို့ စက်သေနတ်နဲ့ပစ်လို့ရတယ်တဲ့ အလကား . . .
ဒီ အင်္ဂလိပ်တွေ
မျက်နှာကို ဘယ်အရပ်ဘက်သို့ လှည့်ရမည်နည်း ဝါရမိတ္တု ကောင်းမှ
မူရင်းကောင်းမည်
အကောင်းကို ရှာ၏၊ အကောင်းကား မရှိတော့။
ခွေခေါက်နေတဲ့ အူကြောင်ကြားပုစ္ဆာ
မျောက်မှ ဆင်းသက်လာသည့်လူပီပီ လူပီသပုံကို သီအိုရီတွေနဲ့တကွ
ခင်းကျင်းပြသ
ဘယ်မှမရောက်ဘူး ဘာပန်းမှ မခူးဘူး ဘာရနံ့မျှ မရဘူး
တော်လှန်ရေး အောင်ရမည်
လူထုကြီးမှာ ကျောကော့ပြီး ခံကြရသည် အတွေးအခေါ် အယူအဆမှအစ
အားလုံး
ပြည်သူပိုင်အသိမ်းခံရသည် အရေးအခင်းများဖြင့် သွေးကြောဆက်ခဲ့ကြသည်
အနှစ်
ငါးဆယ်ဟာ ဘာမှမဟုတ် ခဏလေးဖြင့် ကြက်သေသေပြီး
မင်သက်မိသွားစေနိုင်တဲ့
ပြာလဲ့သော မိုးကောင်းကင်အတု တိုက်တိုက်ဆိုင်ဆိုင်
‘ဖိနပ်သူခိုး၊ အင်္ကျီသူခိုး' တဲ့
မုယောစပါးဖြင့် အထူးစီရင်ထားသော ငှက်၏နှုတ်သီးသည် အဖျား၌
ထင်းထင်းကြီး
ကောက်ချိတ်လျက် ဝေးရမှာ ကြောက်တယ် သီချင်းသာ စကြဝဠာအလုံးမှာ
လွင့်ပျံ
အပုံလိုက် ချထားတဲ့ ပျော်ရွှင်မှုနှင့်ဝမ်းနည်းမှု အကျိုးအကြေများ ရွှံ့များပေါ်၌
ခြစ်၍
မာအောင် မီးဖုတ်ရသည် ပျော်ပွဲစားရုံထဲ စားပွဲစေ့ ထိုင်ခုံစေ့ ပုလင်းစေ့
ဖန်ခွက်စေ့
အဲဒီနောက် _
ကျည်ဆန်များ သွေးများ ဖြာခနဲ နံရံနှင့် မျက်နှာကြက်များပေါ် ပက်စင်လျက်
ဦးချို
ကျည်ဆန်များ သွေးများ ဖြာခနဲ နံရံနှင့် မျက်နှာကြက်များပေါ် ပက်စင်လျက်
ဦးချို
ကျည်ဆန်များ သွေးများ ဖြာခနဲ နံရံနှင့် မျက်နှာကြက်များပေါ် ပက်စင်လျက်
ဦးချို
ခက်ထန်လွန်းလှသော အစိမ်းရောင်ပင်လယ်နဲ့ သူ့ရဲ့ကဗျာဆန်ဆန် မိုက်ရူးရဲတေး။

Title: အပြောင်းအရွေ့
By: ခိုင်မျိုး
ခြောက်ဆယ့်နှစ်
ကျောက်ဆည်
ကျောက်တန်း
ကြောက်ခေတ်
သမိုင်းတစ်ကွေ့အဖြစ်
ပြောင်းရွေ့ကျန်ရစ်ပြီ။
စိန်စီသောလမ်းမှာ
ဖြောင့်တန်းစွာ
လျှောက်နိုင်ခဲ့ပြီးလား . . . ။
မိဘပြည်သူများ ၊ ကျောင်းသားကျောင်းသူများ
အိမ်ခြေယာမဲ့များ ၊ စစ်ဘေးဒုက္ခသည်များ
ကျည်ဆန်များ ၊ သပိတ်စစ်ကြောင်းများ
ငြိမ်းချမ်းရေးနေ့များ၊ အောက်မေ့ဖွယ်နေ့များ
ဝမ်းနည်းဖွယ်နေ့များ ၊ အရူးအမူးနေ့များ
သင့်ယုံကြည်မှုများ . . .
နိုးထသက်ဝင်
ချဲ့ထွင်နိုင်ပြီလား။
ကမ္ဘာထဲက . . .
စစ်ချီမြင်းတို့ရဲ့
ခြေနင်းမှာတော့
ရှင်ခြင်းဟာလည်း
သေခြင်းပဲ မိတ်ဆွေ။

Title: Fire, Fire, Fire
By: ခိုင်မြဲကျော်စွာ
အမှန်အတိုင်းပြောဖို့သင်ပေးတဲ့ မိဘကျောင်းတွေ လိုတယ်
လှောင်ပြောင်
သရော်ခြင်းဟာ လူ့အခွင့်အရေးဆီသွားတဲ့ တံတား
တောပုန်းသတင်းထောက်ဟာ စစ်ကြောင်းဖြတ်ရာ ကချင်ရွာလေးဖြစ်တယ်
ပါရမီရှိတဲ့ ငှက်တစ်ကောင်တွေ့ခဲ့
သူက စစ်ရူးပဲ
စကားလုံးတွေက လိမ်ညာမှုတွေ
ပြီးတော့ ထောင်ဖောက်ပြေးတဲ့ ဝရမ်းပြေး
သူ့ဘတ်ဂျက်စာရေးက လူယုတ်မာ
ကိုယ့်အလုပ် ကိုယ်စိတ်ပူဖို့ နပိုလီယံ အောက်ခံဘောင်းဘီဝတ်တယ်
မီးသွေးဖြစ်ဖို့ နည်းနည်းလေးလိုတော့တဲ့ တိုင်းပြည်မှာ
သံချပ်ကာကားတွေ မွေးချင်တယ်
၁၀၅ မမ အမြောက်ကြီးကို ချစ်တာက
သံထည်နဲ့လုပ်ထားလို့ ပြီးတော့ ဝတ်လစ်စားလစ်အမိန့်ကို လှမ်းခေါ်နိုင်လို့
တချို့ လင်ငယ်နေတဲ့ဝိုင်က စစ်ပွဲကို အကူအညီပေးတယ်
စစ်မှတ်တမ်းမှာပါတဲ့ ဝီစကီကတော့
၂၆ နှစ်ပတ်လုံး အညမညစာအုပ်ထဲကအတိုင်း လည်ပတ်ခဲ့တာ
မာတိကာကို လှန်ကြည့်ရင် ကောက်ရိုးကြိုက်တဲ့နိုင်ငံ
အသက်ကြီးလာလည်း မောင့်တိုင်းပြည်က အခုထိ မရင့်ကျက်နိုင်သေး
ပြိုင်ကားကို အမြန်ဆုံးမောင်းပြီး အဖေ့နာမည်ကို ယုံကြည်မှုရှိအောင်
လုပ်တယ်ဆိုတာ
တီကောင်တွေတွေးတဲ့ စိတ်ကူးပဲ
တို့တစ်ဘဝလုံး လုံခြုံရေးကတ်တွေနဲ့ ကစားနေရတာ
အမေက ပါရမီရှင် အအပါ
ဒါပေမယ့် အရူးတော့ မဟုတ်ဘူး
တိုင်းပြည်ကို မင်းတို့ဗီရိုထဲက ဆွဲထုတ်ပေးမယ့်လူရှာရာမှာ
ဒီမိုကရေစီကောင်းကောင်းရဖို့က နှစ်နည်းပဲရှိတယ်
တစ်နည်းက ကိုယ်တိုင်စိုက်ဖို့ မဟုတ်ရင်
ဟင်းသီးဟင်းရွက်သည်ကို လာဘ်ထိုးဖို့
အနုပညာရှင်ဆိုတာ စာဖိုမှူးကိုင်တဲ့ ဓားနဲ့တူတယ်
မင်းလက်ကိုင်ဖုန်းရဲ့ အာဏာအူတိုင်က ဘယ်လောက်ရှိလဲ လှီးဖြတ်ချင်
မြောက်ကိုရီးယားလိုင်းထဲဝင်ရင်တော့ စက်ရုပ်လိုနေရမယ်
တိုင်းပြည်တစ်ခုက သူနဲ့အလေးချိန်တူတဲ့ ခေါင်းဆောင်တစ်ခုကို
မတွေ့မချင်း လိုက်ရှာလိမ့်မှာ
မာရ်နတ်ကတော့ ကမ္ဘာစစ်ကြီးဖြစ်တုန်းကလည်း ရေခဲမုန့်စားဖို့ပဲ စဥ်းစားတယ်
အခုလည်း
လောကမှာ ပန်းတွေ မြက်တွေ သစ်ပင်တွေ သေနတ်တွေကဖြစ်တဲ့
မကောင်းဆိုးဝါး ဖားတွေ ရှိတယ်
ဒီပင့်ကူအိမ်ကို စစ်တပ်ကလုပ်တာလား
အီတလီဘာသာစကားနဲ့
နည်းနည်းဖယ်စမ်းပါဦး ရှိတ်စပီးယားကြီးတို့ရယ်တို့
ရွေးကောက်ပွဲ -ကုထုံးအတိုင်း ပြောထည့်လိုက်ရ။

Title: ဘုရားသခင်တွေက မတရားမှုတွေကို ဘယ်သောအခါမှ မချီးမြှောက်ခဲ့ဘူး
By: ခိုင်လေညင်း(အောင်ပန်း)
မေတ္တာတရားမှာ ခွဲခြားဆက်ဆံခြင်းတွေ မရှိခဲ့ဘူး
အနောက်အိမ်က စမိုင်တွေလုပ်ရင်
ငါတို့အိမ်ကို လာလာပို့သလို
ငါတို့ သီတင်းကျွတ် မုန့်ဆီကြော်ရင်လည်း
သူတို့အိမ်ကို သွားသွားပို့တာ
ဒေဝါလီနေ့က အနောက်အိမ်ရော ငါတို့အိမ်ကပါ
မလိုင်မုန့်တွေ စားခဲ့ရတာ
မြောက်ဘက် ချက်စ်ကျောင်းက ခေါင်းလောင်းသံတွေက
ငါတို့စိတ်တွေကို နူးညံစေသလို
ရွာရှေ့ဘုရားစေတီက ဆည်းလည်းသံလေးတွေကလည်း
မောဟတွေကို အေးချမ်းနေစေချင်တာ
လွတ်လပ်စွာ ကိုးကွယ်ခွင့်တွေက ယဉ်ကျေးတဲ့နိုင်ငံတော်
မိန်းမတွေဟာ မိခင်တွေဖြစ်လာမှာတူတူ
မိခင်တွေဟာ အိမ်တွင်းဘာသာရေးတစ်ခုပဲ
အိမ်တွင်း ငြိမ်းချမ်းမှုတွေကြောင့်
အကြမ်းဖက်မှုတွေ နည်းနည်းလာစေရတာ
အရေခွံအလွှာပါးအောက်မှာ
အနီရောင်သွေးတွေပဲ စီးနေတယ်လို့ မေမေက ပြောခဲ့ဖူးတယ်
ခုတော့
အရေခွံပါးပါးလေးရဲ့ အလွန်ကို မကြည့်ခဲ့ကြလို့
သဘာဝကပ်ဆိုးတွေထက် ဘာသာရေးအစွန်းရောက်မှုတွေကြောင့်ပဲ
ပြတ်ရှုခဲ့ရတိုင်း ကျည်တွေနဲ့ပစ်မှတ်တွေကို ချိန်ခံခဲ့ရတိုင်း သွေးစက်တွေက
သတင်းတီဗီတွေပေါ်တောင် လာလာစွန်းထင်းခဲ့ရပြီ မေမေ
ခွဲခြားဆက်ဆံမှုတွေက
အဓိကရုဏ်းတွေ ဖြစ်ဖြစ်သွားတတ်လို့
ငါတို့နှလုံးသားတွေ မရင်းနှီးခဲ့ရပုံများ
ပြန်တွေးမိရင်
ဒုက္ခသည်စခန်းတွေ များများလာတာကိုပဲ အပြစ်တင်မိ
သံသယတွေဆိုတာ နှလုံးသားချင်း မနီးခဲ့လို့
ခု . . .
ငါတို့လက်သီးဆုပ်တွေ ဖြေချပြီး
တစ်ယောက်လက်ပေါ် တစ်ယောက်လက် အဆင့်ဆင့်ထပ်ရင်း
ငြိမ်းချမ်းရေးပန်းများ ပွင့်ပါစေ။
အတ္တတွေကို ခုတ်လှဲတိုင်း
နှလုံးသားပင်တွေ ပြန်ပြန်ပေါက်လာတတ်လို့
စစ်ပွဲဆိုတာ မလိုအပ်တော့ဘူး
သေချာတယ်
ဘယ်ဘုရားသခင်ကမှ
စစ်ပွဲတွေကို မချီးမြှောက်ခဲ့ဘူးဆိုတာ
လာပါ
နိုင်ငံသားတွေ
ဘာကြောင့် ငါတို့နှလုံးသားချင်း မနီးနိုင်ခဲ့ရမှာလဲ
သွေးကြောတွေတိုင်းမှာ မေတ္တာတရားတွေပဲ စီးဆင်းပါစေ။

Title: ကစဉ့်ကလျား
By: ခိုင်သစ်
ဟေး ပင်လယ်ကိုသွားပြီလား
ပင်လယ်လေ များများရှူ
ငါ့အတွက် ပင်လယ်ရေတစ်လုံး လက်ဆောင်
အခု နားထဲမှာ ရထားဥဩသံတွေ ကြားနေတယ်
နည်းနည်းတော့ အဟောင်းနံ့ထွက်သလိုပဲ
မျက်စိထဲမြင်ယောင်နေတာ ပင်အပ်တစ်ချောင်း
သူရှူချင်တာ ပရုပ်နံ့မဟုတ်ဘဲ ရှူဆေးတောင့်ရဲ့ အနီရောင်ကိုတဲ့ နေပါစေ
ကိုယ်တို့ ရန်သူတွေမဟုတ်လို့ ပြုံးပြကြတာ ဘယ်လိုပဲဖြစ်ဖြစ် မမှားဘူး
အဖိုငုတ်နဲ့ အမငုတ်ပေါင်းရင် ဘတ်သီးကလေးဟာ လင်းလာတဲ့ ချစ်မေတ္တာ
နေပါစေ နောက်တစ်ခါ ဝက်အူချောင်းမစားတော့ဘူး
ငါးတစ်ကောင် ဒယ်အိုးထဲမှာ ကူးနေတယ်
ကျုပ်က ငါးပါ အသားချိုပေမဲ့ အရိုးကိုတော့ သတိထား
ဟုတ်ကဲ့ အရိုးကို ကျွန်တော် ထွေးထုတ်လိုက်ပြီ
ကျွန်တော် ခင်ဗျားလို မချိုပါဘူး ခါးနေတဲ့ ကျွန်တော်စိတ်ကို ဖိမထားပါနဲ့
ကျွန်တော့်အိမ်က ကုန်းပေါ်မှာ
အခု တွယ်တက်နေတဲ့ ကမ်းပါးယံက ငါ့စကားကွင်း
ကိုယ်တို့ဟာ တစ်ယောက်ချင်းရဲ့ ခြားနားချက်ကို ဖယ်ထားပြီး
တူညီချက်ကို ဘုံထုတ်လိုက်တယ်
ကမ္ဘာလောကကို သင်္ချာတွက်ကြည့်တော့
အဖြေက တစ်ယောက်နဲ့တစ်ယောက် တခြားစီ
ပန်းသီးနဲ့ လိမ္မော်သီး အရောင်မတူ အရသာမတူ
လုံးဝန်းမှုသဏ္ဍာန်ကတော့ အတူတူပဲ
ဆန့်ကျင်ဘက်တိုင်းကို ပဋိပက္ခနဲ့ ညှိလိုက်တော့
စစ်ပွဲတွေ မီးလောင်တဲ့အတိုင်း ထွက်လာတယ်
စစ်ပွဲကို ညီမျှချင်းချကြည့်တာ တွန့်လမ်တဲ့ သုညပဲရတယ်
ဒီလိုနဲ့ တစ်နေ့မှာ ကြောင်အော်သံအမျိုးမျိုးကို မင်း ဘာသာပြန်တတ်မှာပါ
ကြောင်တစ်ကောင်ရှိဖို့တော့ လိုတာပေါ့
ဒါပေမဲ့ ခရမ်းချဉ်သီးကို ဓာတ်ခွဲကြည့်လိုက်တဲ့အခါ
ငါ ဝမ်းနည်းစရာတွေတွေ့တယ်
ဆလပ်ရွက်နဲ့နယ်လိုက်တဲ့အခါ ဇီဝဖြစ်စဉ်ဟာ မင်းကို ငါချစ်နေသလိုပဲ
မင်းရော အိပ်မက်မှာ မက်မုန်သီးတွေနဲ့ စကားပြောဖူးလား
ဒေါသကို မြေဩဇာမကျွေးနဲ့ ဘေဘီ
ချစ်ခြင်းမေတ္တာက လည်ဆွဲရတနာအားလုံးထက် တန်ဖိုးကြီးတာ ကိုယ်သိတယ်
စိတ်အချဉ်ပေါက်ရင် ဆားနည်းနည်းငုံထားမလား
အဖြစ်အပျက်တိုင်းသာ ရုပ်ရှင်ဆိုရင်
ပျော်ရွှင်စရာဇာတ်သိမ်းကို နွေဦးတစ်နေ့ရဲ့ တနင်္ဂနွေမှာ ပြီးပါပြီ စာတန်းထိုးမယ်။

Title: ဆောင်းည စက်ရာ
By: ခိုင်သွေးကို
အစာရှာ တပ်မက်စိတ်ဟာ
နို့နှစ်ရောင် အသားအရောင်ထက် အစုန်အဆန်
ထကြွလာ၊ တိုကပ်ကပ်ရနံ့
ခပ်ထိုင်းထိုင်း မီးခိုးရောင် ရာသီဆောင်းမှာ
ပြေးနှုန်းဟာ အလင်းထက်မြန်
ဒီ၊ အစာသွပ်မွေ့ရာထက်၊ အစာမသွပ်သော
ခုန်နှုန်းမြန် အသက်ရှုသံများ
ငါတို့၊ လွယ်ကူစွာ ကျိုးပျက်ခဲ့ ထိန်းသိမ်းခြင်း၊ ပြီး
ငါတို့ရဲ့ ကိုယ်ပိုင်မွေ့စက်ရာ၊ ပျော်ဝင်ရာနဲ့ ပူလောင်အိုက်စပ်
သတ္တလောကဟာ တဖြည်းဖြည်းပါးလျ၊ ကိုယ့်ဘက်အခြမ်းက
စိတ်တူကိုယ်တူ မှောင်အတိကျတယ်
ဘာမှမသိခြင်း မှော်ဝင်တေးထဲ'
တစ်ယောက်အပေါ်တစ်ယောက် ခုန်ဆွလို့ အတွေးဗလာ ဆော့ကစားတယ်
အလင်းတိုင်း၊ လောင်ကျွမ်း၊ စက်ရာခန်းမှာ
ဝေဝေဝါးဝါး အလင်းများနဲ့ တိတိကျကျ မှားတယ်
လျှာတွေ သက်ဝင်လှုပ်ရှားလွန်းတာ ခြွင်းချက်မဲ့
လက်တွေ များသထက်များလာတာ ခြွင်းချက်မဲ့
အချိန်ခဏတာ တူညီသော လုံ့လစိုက်ထုတ်မှုများ
ဆောင်းဟာ၊ ချွေးစက်စက်ကျအောင် ပူနွေးတယ်ဆိုတာ။

Title: ကဗျာဆရာတွေ ငေးကျန်ခဲ့တဲ့မြို့
By: ချောမွှေး
လေတိုက်နေပြီဆိုမှ သစ်ရွက်လှုပ်ပြီးပေါ့
အချစ်သီချင်းတွေ လူကြိုက်များပေမဲ့
စိတ်မငြိမ်တဲ့ ရယ်သံတွေကြား
ကိုယ့်အစွဲနဲ့ကိုယ် မတ်တတ်ကြီးမေ့လို့
စိတ်ဓာတ်နည်းနည်းကျနေတဲ့အခါ
‘ရသကမ်းခြေ' မှာ ထိုင်ငေး
ကိုယ်တိုင်တောက်ပပြမှ လင်းလက်ကြယ်
ကဗျာဆရာတွေ ငေးကျန်ခဲ့တဲ့ မြို့လေ
အဲဒီအရပ်မှာ လသာတယ်
ကိုယ်ထူကိုယ်ထ ရုန်းကန်သံတွေ
နောက်ကျောမလုံတဲ့ ခေတ်ရဲ့ဆက်ကြောင်းများ
ကိုယ့်ဒေါသနဲ့ကိုယ်
အိပ်မှုန်စုံမွှား နိုးထလာတဲ့ အိပ်မက်မက်သံ
ဆက်သွယ်မှုဧရိယာပြင်ပ ရောက်နေတဲ့အခါ
ငါ့မှာ မိုးမလင်းခဲ့ပြန်ဘူး
ဘာအိပ်မက်တွေ မက်နေရှာမလဲလို့
ဆောင်းဘက်လုနေတဲ့ ရာသီဥတု
အခါကြီး မိုးကြီးရွာချလိုက်သလို
အဖြူရောင် နှင်းပွင့်လေးတွေ
ဖားဥစွဲနေတယ်။

Title: မျောက်
By: ချိုပိန်းနောင်
မြောက်အရပ်နဲ့ ပတ်သက်ပြီးကိုယ်တွေ ဘာမှ မသိဘူး
မသိဘူးလို့ ပြောရင်လည်း မသိရာရောက်မှာစိုးလို့
မသိချင်ယောင်ဆောင်နေလိုက်တော့တယ်။
မြောက်နဲ့ပတ်သက်ပြီး ကင်ဂျုံအီလ်တို့ အုပ်ချုပ်နေတဲ့နိုင်ငံကို သိတယ်
မြောက်ဘက်မှာရှိတဲ့ သိမ်းခံလိုက်ရတဲ့
မျက်စိတစ်ဆုံး လယ်ကွင်းကြီးတွေကို သိတယ်
မြောက်ဘက်က လယ်ကွင်းကြီးတွေ သိမ်းခံရတာကို
လျော်ကြေးပြန်ရကြလို့ အားကျနေတဲ့ လူတွေကိုလည်း သိတယ်
လယ်ကွင်းတွေ အသိမ်းခံလိုက်ရလို့၊ ဘာမှ လုပ်စရာမရှိတော့လို့
မြောက်အရပ်က တရုတ်ပြည်မှာ မယားငယ်သွားလုပ်နေတဲ့
လယ်သူမကိုလည်း သိတယ်။
မြောက်အရပ်နဲ့ပတ်သက်လို့ သိတာတွေကတော့ သိပ်အရေးမကြီးလှဘူး။
မြောက်အရပ်ကို ကိုယ်က မသိသလို
မြောက်အရပ်ကလည်း ကိုယ်ရှိနေမှန်းတောင် သူ မသိဘူး။
မြောက်အရပ်နဲ့ပတ်သက်ပြီး ၁၉၉၄ ခုနှစ်က ထွက်ခဲ့တဲ့
အမေရိကန် စွန့်စားရုပ်ရှင်ကားတစ်ကားကို သိတယ်
မြောက်အရပ်က ထွက်ပြေးလာတဲ့ ကဗျာဆရာတစ်ယောက်ကို မြင်ဖူးတယ်
မြောက်အရပ်နဲ့ပတ်သက်ပြီး ငတ်မွတ်နေတဲ့ ကလေးငယ်တွေကို မြင်ဖူးတယ်
မုဒိမ်းကျင့်ခံနေရတဲ့ အမိုးသူကြီးတွေကို သိတယ်
စစ်တပ်က ချောဆွဲမှာစိုးလို့ တောထဲဝင်ပုန်းနေတဲ့ ယောက်ျားသားတွေ
ငှက်ဖျားနဲ့ သေသွားကြတာကို သိတယ်
မြောက်အရပ်က ဘာမှန်းတောင်မသိဘဲ
စင်ပေါ်တက်ပြီး ကန်တော့ခံနေကြတဲ့ ဆရာကြီးတွေကို မြင်ဖူးတယ်။
North is a noun, adjective, or adverb indicating direction or
geography. North is one of the four cardinal directions or
compass points. It is the opposite of south and is perpendicular
to east and west . . .
မြောက်အရပ်ဆိုတာ နာမ်တစ်ခုဖြစ်တယ်
ပထဝီအနေအထားနဲ့ ပတ်သက်တဲ့ အသုံးအနှုန်းဖြစ်တယ်၊
သံလိုက်အိမ်မြှောင်မှာ အမြဲညွှန်ပြတတ်တဲ့ နေရာတစ်ခုဖြစ်တယ်၊
တောင်အရပ်နဲ့ ဆန့်ကျင်ဘက်ဖြစ်တယ်
လို့ ပြောပေမဲ့ တောင်နဲ့ မြောက်အရပ်ကို
ဘယ်သူတွေ တီထွင်သွားသလဲဆိုတာကို ဘယ်သူမှ မသိလိုက်ကြဘူး။
ဘယ်လို အတွေးရပြီး ဘယ်ပုံ စခေါ်ခဲ့လဲဆိုတာကိုလည်း
ဘယ်သူမှ မသိလိုက်ကြဘူး။

Title: အိမ်ငှား
By: ချစ်တိုးနွယ်
အပူရှိန်က အငွေ့ပျံလို့
စိတ်နံရံအတွင်းဘက်မှာ
လေဖိအား နည်းနည်းလာတော့
ပရိယေသနအပြင်ဘက်မှာ
လူဖိအား များများလာတယ်။
ချည့်နဲ့မှုနဲ့ ခြေချင်းလိမ်
တိမ်တွေလို ပြောင်းရွှေ့ကျောခင်း
ပြီးတော့ တိမ်တွေလို တစ်စချင်း
လွှင့်တင်လိုက်တဲ့ မိုးကောင်းကင်မှာလည်း
စုပ်ယူတတ်တဲ့ တွင်းနက်တွေရှိလိမ့်မယ်။
ရေမကြည်နိုင်ခဲ့ရာ
မြက်မနုနိုင်ခဲ့ရာ
ဘဝလို ကြွပ်ရွ ကော့ဆတ်
မီးဟပ်လွယ်တဲ့ ခေါင်မိုးတွေဆီ
ထရံတစ်ချပ်ရဲ့ ဟိုဘက် သည်ဘက်
ပခုံးချင်းထိနေတဲ့ အသက်ရှူသံတွေဆီ
လင်နဲ့မယားက မောင်နှမလို သိုသိုသိပ်သိပ်
ကြမ်းတစ်ပြေးတည်း အလှမ်းဝေးရဲကြရုံ
ကြာတော့
နားစွင့်နေတဲ့ ယုန်ကလေးတွေလို
ဘာကိုမှ မယုံရဲနိုင်ခဲ့ကြဘူး။
မချုပ်မငြိမ်းမီစပ်ကြား
ကိုယ်တိုင်က အငှားခန္ဓာအိမ်ပဲ
ဒီလိုလည်း သတိလေးကပ်လို့
အခွံတစ်ခုတည်းမှာ
ချွေးစေးတွေနဲ့ အစိုပျံခဲ့ရပါတယ်။

Title: ခင်ဗျား သဘောတူတူ မတူတူ
By: ချစ်မင်းမောင်
လိုရင်းရောက်အောင် လှော်ခတ်မှုမှာ
ဘယ်သူဘာပြောပြော သိပြီးသားဖြစ်မယ့်
မီနီရေးချား ဗုဒ္ဓတွေကိုလည်း ထားခဲ့လိုက်ပါတော့၊
ဘာသာမဲ့ခြင်း မမဲ့ခြင်းထက်
ဘာသာမဲ့ကြောင်း လက်ကမ်းစာစောင်ဝေသလို
ရွတ်ဖတ်သရဇ္ဈာယ်နေတော့ အနှစ်သာရမဲ့စွာ ပြုံးနေမိပြီမလား၊
ဖေ့စ်ဘွတ်ခ်ပေါ်မှာ ဧပရယ်ဖူးလ်စတေးတပ်စ်တွေ
လှိုင်လှိုင်ဖတ်ရတော့ ပျော်တာပေါ့၊
အဓိပ္ပာယ်ရှိပြီး အကျိုးမရှိတာထက်
အဓိပ္ပာယ်မရှိပေမယ့် နိစ္စဓူဝရဲ့
အတိဒုက္ခမှာ နှုတ်ခမ်းလေးတွန့်
ပြုံးခွင့်ရနေတာကိုက
ဘုရားသခင်ရဲ့ ကြီးမြတ်မှုလို့ ဆိုပါစို့၊
ဆိုပါစို့ထက် ဆိုကြပါစို့၊
ဒီလိုဆို ဟေရာကလိုက်တပ်စ်
အလိုအရ ဒုက္ခဆင်တူလေးတွေတော့
ဘဝမြစ်ကြီးထဲ နှစ်ခါမျောမလာသင့်ဘူးမလား၊
ခင်ဗျား သဘောတူပါ။
ခင်ဗျား သဘောမတူလည်း နေပါ။
ခင်ဗျား သဘောတူတူ မတူတူ
MH370ကြီးလည်း ပျက်ကျခဲ့ပြီ၊
ခင်ဗျား သဘောတူတူ မတူတူ
ကျွန်တော်တို့ဆီက လူကြီးတွေလည်း
အရပ်ဝတ်နဲ့ စည်းကမ်းပြည့်ဝသော
ဒီမိုကရေစီဆိုပြီး သွားနေကြပြီ၊
ခင်ဗျား သဘောတူတူ မတူတူ
ကဗျာဆိုတာ
မဂ္ဂဇင်းတစ်ခုတည်းတင် မဟုတ်တော့ဘူး၊
ခင်ဗျား သဘောတူတူ မတူတူ
ခင်ဗျားနေတဲ့ အရပ်က ဥပဒေကို
ခင်ဗျား လိုက်နာရပြီ၊
ခင်ဗျား သဘောတူတူ မတူတူ
လပေါ်ကို လူတွေ ခြေချခဲ့ပြီ၊
ခင်ဗျား သဘောတူတူ မတူတူ
ကမ္ဘာကြီးလည်း ပြားခဲ့ပြီ၊
ခင်ဗျား သဘောတူတူ မတူတူ
ထင်ရှူးပင်ရိပ်စာအုပ်က ထွက်ပေါ်လာခဲ့ပြီးပြီ၊
ခင်ဗျား သဘောတူတူ မတူတူ
မြန်မာပြည်မှာ ဘာဂါစားရင်
စကတ်တွေ တိုတိုသွားပြီ၊
ခင်ဗျား သဘောတူတူ မတူတူ
လူပေါင်းများစွာ သေတဲ့ ဆန္ဒပြပွဲတွေ ဖြစ်ခဲ့ပြီ၊
ခင်ဗျား သဘောတူတူ မတူတူ
နိုင်ငံရေး အကျဉ်းသားတွေလည်း
သံတိုင်နောက်ကနေ လန့်ဇ်ခရူဇာမှန်နောက် ရောက်ခဲ့ပြီ၊
ခင်ဗျား သဘောတူတူ မတူတူ
ချုံနွယ်ထူထပ် အိမ်အိုကြီးလည်း
တောက်တောက်ပပ အသစ်တစ်ဖန် မွေးဖွားခဲ့ပြီ၊
ခင်ဗျား သဘောတူတူ မတူတူ
သေခြင်းတရားက ခင်ဗျားနောက်က ကပ်လိုက်လာနေပြီ၊
ခင်ဗျားသဘောတူတူ မတူတူ
ဒီစာဟာ ရေးပြီးသွားပြီ၊
ခင်ဗျား သဘောတူတူ မတူတူ
ဒီစာပိုဒ်ကို ကဗျာလို့ သတ်မှတ်လိုက်ပြီ၊
ခင်ဗျား သဘောတူတူ မတူတူ
ဒီကဗျာကို ဒီမှာ ရပ်လိုက်ပြီ။

Title: ၂၀၁၄
By: ချစ်ဝင်းမောင်
ရာသီဥတုက
ကိုယ့်ကို မျက်ရည်ဝဲတယ်
စနေမှာ စွေတဲ့မိုးရယ်
အငြိုးကြီးလွန်းတယ်။
ရမ်မာဆန်က ဗီယက်နမ်ကို ကျော်နေတုန်းမှာ
မတ်(တ်)မိုက ထိုင်ဝမ်ကိုချိန်ရွယ်
ကမ္ဘာကြီးဟာ ဖောက်ပြန်မှုနဲ့အတိပြီးတယ်။
ဟားမားစ်တွေက ဒုံးကျည်နဲ့ပစ်တယ်
အစ္စရေးက ရဟတ်ယာဉ်တွေနဲ့ဝဲတယ်
ဂါဇာဟာ ဒဏ်ရာဗရပွနဲ့
သေသူ ငါးရာကျော် အပြစ်မဲ့
ဘန်ကီမွန်း ဒစ်ပလိုမေစီနဲ့
ဓာတ်ပြားဟောင်း ပါလက်စတိုင်းပဋိပက္ခ။
ကံမကောင်းသူများရဲ့
အမ်အိတ်ချ်ဆဲဗင်းတင်း
ကြေကွဲနှင်းဆီများရဲ့ ဘလက်ဘောက်စ်
တရားခံဟာ ပူတင်လား ယူကရိန်းထဲက သူ့လူတွေလား
ငိုကြွေး ပူဆွေးသူများနဲ့ ကမ္ဘာ
စစ်ဘေး သဘာဝဘေးနဲ့ လူလုပ်ဘေးများ။
လယ်သမားတွေ လက်ထိပ်နဲ့
အချုပ်ထဲ ဝင်သွားကြပြီ
ခင်ဗျားတို့ ဒီအတိုင်း ကြည့်နေကြတော့မလား။
ဖဘပေါ်က အသံတစ်သံ။
မီဒီယာသမားများ
ထောင်ဒဏ် ၁၀ နှစ် ပြစ်ဒဏ်ကျစေ
ဆန္ဒဖော်ထုတ်သူများအတွက် ပုဒ်မ ၁၈။
မန္တလေးမှာ ၁၄၄
ကချင်မှာ စစ်သား
ရခိုင်မှာ လူမျိုးရေး
မဘသက အမျိုး ဘာသာ သာသနာစောင့်ရှောက်ရေး
အင်န်အယ်ဒီ ၄၃၆ ပြင်ရေး
လွှတ်တော်က ပီအာရ်တင်ရေး။
ဘတ်စ်ကားတွေ ကြပ်တယ်။
လမ်းတွေ ပိတ်တယ်။
ရေကြီးတယ်။
လှိုင်သာယာမှာ ဓာတ်ကြိုးပြတ်လို့
မိန်းမ ၃ယောက် သေတယ်။
(တာဝန်ယူသူ မရှိ)
ဝန်ကြီးချုပ်က ပွဲတက်တယ်။
မြို့တော်ဝန်က အခမ်းအနားဖွင့်လှစ်တယ်။
မြို့လယ်ကောင်မှာ ရေတွေကြီးတယ်။
ဆူးလေ ပန်းခြံမှာ
မီကျောင်းကန်အဖွဲ့တွေ စတည်းချတယ်။
အထည်ချုပ်အလုပ်သမားတွေ ဆန္ဒပြတယ်။
မြေယာမဲ့သူတွေ ဆိုင်းဘုတ်ထောင်တယ်။
အင်န်ဂျီအိုတွေ ခြေရှုပ်တယ်။
ဒီကြားထဲ
ကျော်နေဝင်းက
AGD ကို ဝယ်လိုက်တယ်။

Title: နှင်းမကွဲခင်
By: ချမ်းမင်းအိမ်
ထုံးစံအတိုင်း
ရာသီဥတုက ညို့မှိုင်း အုံ့ဆိုင်းနေတုန်းလေ . . .
မျှော်နေလား . . .
ဆက်မျှော်လေ . . .
နှစ်များစွာ မျှော်လာပြီးမှတော့
မျှော်ရတာကို မျှော်လို့ကောင်းတယ် မဟုတ်လား . . .
တိမ်ငေးသူ ငေးလို့
အိမ်ဝေးသူ ဝေးလို့တဲ့
ထမင်းစားပွဲမှာ လွတ်နေတဲ့ခုံက လွတ်နေတုန်းပဲ။
ကောင်းကင်က ကြယ်ကိုတောင်
ခိုးကြောင်ခိုးဝှက် ကြည့်နေရတုန်း
ပြုံးမိမှာစိုးလို့
လကိုတောင် ခိုးမကြည့်ရဲတော့ဘူး
နေသာ လသာမှ
ဘဝကို ဖျာခင်းထိုင်မယ် စိတ်ကူးတော့
ဖြူးနေတဲ့ လေတွေက
မွှေလိုက်ပြီလေ . . . ။
ကဲ . . .
နှင်းမကွဲခင်ထိ
ရှိနေတဲ့ သစ်ကိုင်းခြောက်ကိုချိုး
မြေကြီးပေါ် လမင်းပုံ ထိုးလိုက်ကြစို့။

Title: ကျွန်တော့် လွမ်းသူ့ပန်းခွေပေါ်က ကဗျာ
By: ချယ်ရီမင်းဆွေမင်း(ပုသိမ်)
ကိုအောင်ဝေး နယူးယော့မှာရေးတဲ့
ထူးအိမ်သင် ၁၀နှစ်ပြည့် အမှတ်တရ
‘ပုသိမ်သားများ မဖတ်ရ' ကဗျာလေးထဲ
ကျွန်တော့်နာမည် မပါဘူး။
ကိုတိုးဝေရဲ့
၂၀၁၅ လွတ်လပ်ရေးနေ့က
ကောက်ညှင်းပေါင်းကျွေးတဲ့ပွဲ
ကျွန်တော့်ကို မဖိတ်မိဘူး။
ကိုအောင်ပွင့်ရဲ့
တော်ဘုရားလေး စာပေဆုရ
‘ငြိမ်းချမ်းရေးညစာ' ကဗျာစာအုပ်
ကျွန်တော့်ကို ပေးမဖတ်ဘူး။
အဆိုတော် ထူးအိမ်သင်ရဲ့ အင်တာဗျူး
ကျွန်တော့်နာမည် မပါဘူး။
ပုသိမ် စာပေအသင်း
ပြန်လည်ဖွံ့ဖြိုးရေး
ကျွန်တော့်အတွက် နေရာမရှိဘူး။
ပုသိမ်မြို့ရဲ့
‘အိုအိုင်စီ' ဆန့်ကျင်ရေးသပိတ်
ကျွန်တော့်ကို လုံးဝမဖိတ်ဘူး။
ပုသိမ်မြို့က
ကဗျာဆရာတွေ စုထုတ်တဲ့
‘ငြိမ်းစေသော်' ကဗျာစာအုပ်
ကျွန်တော် မသိလိုက်ရဘူး။
ပုသိမ်ကို
မိုးဝေမဂ္ဂဇင်း ကဗျာစာတည်း
ဆရာမောင်သွေးသစ် လာသွားတာ
ကျွန်တော့်ကို သိခွင့်မပေးကြဘူး။
၁၉၈၇ ခုနှစ်ဝန်းကျင်က
ဆရာကြည်အောင်ရဲ့
မိခင်မာရသွန် ကဗျာ
အတူရွတ်ခဲ့ကြတဲ့
ဆရာမောင်သာချို
အခု ပုသိမ် စာပေဟောပြောပွဲမှာ
ကျွန်တော့်ကို မမှတ်မိတော့ဘူး။
အခုတော့ ကျွန်တော့်ရဲ့ လမ်းဆုံးရွာကလေးမှာ
ကျွန်တော်ကိုယ်တိုင်ရေးတဲ့
ကျွန်တော့်ရဲ့ လွမ်းသူ့ပန်းခွေ ကဗျာလေးတစ်ပုဒ်နဲ့
ဟုတ်ကဲ့ ကျွန်တော် သေပျော်ပါပြီခင်ဗျာ။

Title: မျောက်ပွဲတစ်ပွဲမှာ မျက်လှည့်ကြည့်ခြင်း
By: ခွန်ရှိုင်း
တိတ်ဆိတ်ခြင်းက အသက်မဲ့ဟန်ဆောင်တယ်
ဆူညံဏွာ တီးခတ်နေသံမှာ စိတ်က မိုးပျံပူဖောင်းလို
လွတ်ထွက်တော့မတတ် ပိန်လိုက ဖောင်းလိုက်
အညှာလွယ်လွန်းတဲ့ အသီးဆို
သူတို့ ဆွတ်ချူလိုက်တယ်
အိပ်မက်ထဲမှာတောင်
ထည့်မမက်ဖူးတဲ့ ပိုးနသန်ကောင်ကြီးတွေ
ငါ့အပေါ် တွားတတ်လာ
အိပ်မက်ထဲမှာတော့
ငါဟာ တောင်ကုန်းတစ်ကုန်း ဖြစ်နေတယ်
လူတွေက တောင်ကုန်းတွေနောက်
နေဝင်တာကို ကြည့်၊ လွမ်းနေကြ
တကယ်တော့
ဝင်သွားတာက နေမဟုတ်ခဲ့ဘူး
မျက်လှည့်ဆရာက ပရိတ်သတ်ရှေ့ မထွက်ခင်
နေကာခရင်မ် လိမ်းခဲ့တယ် မိတ်ကပ်လိမ်းတယ်
ရေခဲတုံးကြီးကို သူတို့ ရိုက်ခွဲလိုက်တဲ့အခါ
ရေခဲတုံးလေးတွေက
ငါတို့ အခုသောက်နေတဲံ ခွက်ထဲမှာ
(အား . . .)
ငါ့သွားတွေ ကျိန်းစပ်သွား
ငါ့ပါးစပ်ဟာ ထုံကျင်ဆွံ့အလို့
ငါကြည့်နေတဲ့ ရုပ်ရှင်ထဲကလို စက်သေနတ်တွေ
တရစပ် ပစ်ခတ်လိုက်သံရဲ့ အဆုံး
ငါ့မျက်လုံးထဲက
သွေးတွေ တပွက်ပွက် ထွက်ကျလာတယ်
မြင်မြင်သမျှဟာ သွေးစွန်းသွားစေမယ့် လက်ခုပ်လက်ဝါးများနဲ့
အော်ကြဟစ်ကြ မြွေတွန်သံတွေ လူးလွန့်ကြ
နောက်တော့လည်း လူတွေက ရေလို အေးခဲသွားပြန်တယ်။

Title: အတိတ်သစ်တွေက လိပ်ပြာဝိုင်ခွက်ထဲမှာ
By: ခွန်သာ
အဝတ်ဗီရိုကို ဆွဲဖွင့်လိုက်တယ်
မဝတ်တာကြာပြီဖြစ်တဲ့ လင်းနို့လူသားအင်္ကျီက ခပ်ဆွေးဆွေးပြန်ကြည့်
အခုဗိုက်နဲ့ အခုဆိုက်နဲ့ ဘယ်လိုမှမတော်နိုင်တော့မှန်း သိသိနဲ့
ပြန်ဝတ်ဖို့ ကြိုးစား
အဆုံးမှာ လက်ခံလိုက်ရတဲ့ ရလဒ်က
ညစာစားပွဲကို ပုံမှန် ပွဲထိုင်အဝတ်အစားနဲ့ တက်ဖို့ပဲ
အတွေးထဲကို ရေတွေဖြန်းဖြန်းပေးရပြီ
ခေါင်းထဲက လင်းနို့တွေ ရှင်းရှင်းပေးရပြီ
ငါ မအိုသေးဘူး ဟုတ်တယ် ဒါပေမဲ့
ငါ အိုသွားပြီလေ
အိမ်ကြီးပေါ်က လူဝကြီးရဲ့ဟောက်သံက
တဲစုတ်ထဲက အငတ်သမားရဲ့ ဗိုက်ဆာလို့ မြည်တဲ့အသံနဲ့
ကွဲပြားမှုရှိပေမဲ့
ဘေးလူတွေ အိပ်ရေးပျက်စေခြင်းက အတူတူပါ
ငန်းရိုင်းအုပ်ကြီးက သားသတ်ရုံကို အိမ်အမှတ်နဲ့ပြန်သွားတာ
မြင်ရတိုင်း မြင်ရတိုင်း
ဝီစကီပုလင်းလေးဆွဲပြီး လမ်းထိပ်က တရုတ်ခေါက်ဆွဲဆိုင်ကို
သွားနေတတ်ပြီ
အခုကျနော့
ဆာမူရိုင်းက ဓားသိုင်းမတတ်တော့ဘူး
စုတ်တံတစ်ချောင်းနဲ့ တိုက်တန်းနစ်သင်္ဘောတွေပေါ်
ပန်းချီလိုက်ပြီးရေးတယ်
နာရီထဲက လက်တံတွေ ပြုတ်ကျသွားတာကလည်း
အချိန်ကုန်ရခြင်း တစ်မျိုးပါပဲ
အခုလည်း ကြည့်လေ
ကြက်သွေးရောင်သန်းနေတဲ့ ဘတ်စ်ကားမှတ်တိုင်ကိုကြည့်ပြီး
ကဗျာရေးဖို့ ဦးနှောက်ကို လျှော်ဖွပ်နေရတယ်
လင်းနို့ပေါက်စလေးတစ်ကောင်
စောစောစီးစီး နိုးလာပြီး
ဗာဒံပင်ပေါ်မှာ
ဘရိတ်ဖတ်ဆွဲနေလေရဲ့
ကိုယ့်အတွေးတွေကို ကိုယ်
ဝိုင်ခွက်ထဲထည့်ပြီး မော့ချလိုက်တယ်
ခါးလိုက်တာကွာ။

Title: ခက်ခက်ခဲခဲ ရှူသွင်းလိုက်တဲ့လေက အမြဲတမ်း အေးစက်စက်
By: ဂီတယွန်းအိမ်
ကောက်ကျစ်မှုက ငါ့ပေါ်ခုန်အုပ်ဖို့ ကြိုးစားတယ်
ဘယ်လောက်ပဲ သူစိမ်းဆန်ချင်တယ်ပြောပြော
ရှူထုတ်လိုက်တဲ့လေဟာ အမြဲ နွေးနေမှာပဲ
ရှေးဆန်ချင်တဲ့စိတ်က သစ်သားအိမ်လေးကို ချစ်တယ်။
မြေဝါ အဝါရောင်ပေါ်မှာ လိုချင်မှုက ကပ်ငြိ။
ထက်ဈေးမှာ စေ့စပ်လက်စွပ်ကို ပြန်ရောင်းထုတ်ဖြစ်ခဲ့ပေမဲ့
နှစ်ဦး ပြန်ပေါင်းစည်မိတာဆိုရင်
မကောင်းမှုက ဖြတ်လျှောက်မလာရုံသက်သက်ပေါ့။
ခုမှ မတူညီတော့ဘူးဆိုတာ ကျဈေးက မြန်လွန်းနေပေါ့။
ပုံသေနည်းကျနေ့ရက်မျာ ငါ့ကိုယ်ပေါ် ထိုးဆွတယ်။
ချောက်အိပ်မက်တွေ မမက်တော့တာ
ကယောက်ချောက်ချားနဲ့ ထမထိုင်ဖြစ်တော့တာလည်း
နှစ်နဲ့ချီလာတော့ တမ်းတမိတယ်။
ရှေးရိုးစွဲစာသားတွေ ထပ်မစီပြပါနဲ့။
သင့်မြတ်တယ်လို့ ထုတ်ပြောနေရတာ အဆင်မပြေဘူး။
တပ်မက်စိတ်က ဒုက္ခဆိုရင် 'အ' နေတဲ့ အသံပေါ့။
လက်ချောင်းတွေကြားထဲ ဖြတ်ဖြတ်ဝင်နေတာ။
နားမလည်ခြင်းများက ညှပ်ချလိုက်တဲ့ လက်သည်းစမှာ ဖုန်မှုန့်ကပ်ငြိလို့။

Title: ငါ ငိုနေတယ်
By: ဂျိုဇော်
အသက်ကြီးလေ
မျက်ရည်လွယ်လာလေလား။
ရဲဘော်လေးတွေ
ကျဆုံးတော့
ငါ ငိုမိတယ်။
ကျောင်းသားလေးတွေ
သပိတ်မှောက်တော့
ငါ ငိုမိတယ်။
လယ်သမားတွေ
ဖွားဖက်တော်မြေ
အသိမ်းခံရတော့
ငါ ငိုမိတယ်။
အလုပ်သမားတွေ
မွေးရာပါ ချွေး သွေး
ဈေးအနှိမ်ခံရတော့
ငါ ငိုမိတယ်။
ငါတို့ သမိုင်းကြောင့်
ငါတို့ ပထဝီဝင်ကြောင့်
ငါတို့ အီကော်နော်မီကြောင့်
ငါ ငိုမိတယ်။
နောက်ဆုံး
ငါ့ထက်လည်း အသက်ကြီးသေး
မွေးကတည်းက မျက်ရည်အိတ် မပါလာသူတွေကြောင့်
ငါ
ငိုနေရတယ်။

Title: ငြိမ်းချမ်းရေးအတွက် နှလုံးသွေးတစ်စက်
By: ဂျင်မီ
အလင်းစက် အလင်းမှုန်တွေ
စုပုံလို့ ပြိုကျ
သိပ်လှတဲ့ ကမ္ဘာမြေ
ဟိုမှာ ဒီမှာ အမြန်ဆုံး ခြေလှမ်းတွေနဲ့
ဘတ်စ်ကားတွေပေါ် ပြေးတက်
ဈေးဝယ်ပြီး ပြန်ကြ
ကျောင်းမှန်ဖို့ ဆန္ဒ
အဲဒီလို
လူ့ဘဝဟာ ပြေးကြ လွှားကြ။
မီးမုန်တိုင်းတွေ မွှေနှောက်
မြို့တော်တွေ ခြေရာပျောက်
ယမ်းခိုးကြားက လူ့ဘဝများဟာ
ချာချာလည် မူးနောက်
လူမမည် ချာတိတ်လေးရေ
မြန်မြန်ဆန်ဆန်ပြေး
ဟိုဝင် ဒီဝင် မမေးနဲ့
တွန်းအားသုံး ခန့်အပ်တဲ့
လောဘခေါ်ခြင်းကြောင့်
လောကကြီး မာယာများ
တုပြိုင်ပြီး ရင်ဆိုင်မလား
အချင်းချင်းရော အမဲလိုက်ကြမယ့်
မကြင်နာ စိတ်ကူးအမှား
သံသရာရဲ့ အဆိုးများ
ဒူဝေဝေကြမှာလား။
တောရိုင်းဇာတ်တွေ အဆုံးသတ်ဖို့
နှလုံးသားတွေ ပန်းခင်းဖြစ်လို့
အနာဂတ်ကို ဖူးပွင့်လိုက်ပါ
ငြိမ်းချမ်းရေးသာ တို့ကမ္ဘာ
ငြိမ်းချမ်းရေးသာ တို့သာသနာ
ငြိမ်းချမ်းရေးသာ တို့ကဗျာ။

Title: Vincent
By: ဂျွန်ဘွား
ခင်ဗျားနှယ်
ပင်ကိုပျက်လျော့
သဘောရှိတဲ့ စိတ်နဲ့
ပြင်းပြလှုပ်ရှာ ဆန္ဒက ပန်းချီတဲ့
ကဲ မတည်ငြိမ် လှုပ်ရှား
ခင်ဗျားပန်းချီကားတွေဟာ
ဆန့်ကျင် ရုန်းကြွနေရောပေါ့
လှုပ်ရွနေတဲ့ ခင်ဗျားရဲ့
အဆုပ်တွေ နှလုံးတွေ
ပတ္တူစပေါ် ခင်ဗျား ဖြန့်ခင်းလိုက်ပုံ။
နေကောင်းလား ခိုးလိုးခုလုကြီးပဲလား ဂျော်နီ
ငုအိမ်ထက်မြက်
ဟိုတုန်းက ကိုယ်တို့သိခဲ့တဲ့
တုတ်တစ်ချောင်းနဲ့ လမ်းလျှောက်မြဲ လမ်းလျှောက်နေခဲ့တဲ့ ဂျော်နီခမျာ
အခုတော့ ဝှီးချဲပေါ်မှာ
ဝှီးချဲပေါ်က ဂျော်နီဟာ မော်တာကျည်ဆန်လို ကိုယ့်ဦးခေါင်းကို ဖြတ်သန်းပြီး
ကိုယ့်ရှေ့က နံရံတွေကို တဒိုင်းဒိုင်းနဲ့ ထွင်းသွားတယ်
ဟိုက်ရှားဘား ဘာတွေဖြစ်ကုန်ပြီလဲ
ဓမ္မတာတွေ သွေဖည်သွားတာလား ဓမ္မတာပါလို့ လှမ်းအော်ပြောသွားတာ
ခင်ဗျားလား ဝှီးချဲလား ဂျော်နီ
မစ္စတာဂျော်နီ အခုလို ခင်ဗျားကို ဝှီးချဲပေါ်ရောက်အောင် လုပ်လိုက်တာ
ဘယ်သူလဲ
လွတ်လပ်သော ဈေးကွက်ပြိုင်ဆိုင်မှု ပြိုင်ကားတစ်စီးလား
စိတ်ကူးဖြန့်ကျက်မှုအနုပညာ ဆူနာမီလှိုင်းလား
ဒါနဲ့ ဝှီးချဲပေါ်ရောက်နေတော့ ခင်ဗျား လမ်းလျှောက်ဖြစ်သေးလား
ဝှီးချဲပေါ်က ဂျော်နီဟာ ကိုယ့်ကို လှည့်မကြည့်ဘဲ ခပ်တည်တည်နဲ့
တုတ်ကောက်နဲ့လမ်းလျှောက်နေဆဲ ဂျော်နီက ကိုယ့်ပခုံးကို လာပုတ်တယ်
ဟော ကိုယ့်ဟင်းလင်းပြင်မှာလည်း ပျံဝဲနေတဲ့ နောက်ထပ်ဂျော်နီတစ်ယောက်
အိန်ဂျယ်လို အတောင်ပံတွေနဲ့
ကိုယ့်ကို ခွင့်လွှတ်ပါ ဂျော်နီ ခင်ဗျားမှာ ကာမပိုင်ရှိမှန်း သိသိနဲ့
ကိုယ်ဟာ လူဆိုးပါ ဂျော်နီရယ် ကိုယ့်ကို မုန်းလိုက်မေ့လိုက်
အဓမ္မခိုးယူပေါင်းသင်းမိသလို ဖြစ်သွားတယ်ဗျာ ဆောရီး
ဂျော်နီရယ် ခင်ဗျားသာ တုတ်တစ်ချောင်းနဲ့ စပြီး လမ်းမလျှောက်ဖြစ်ရင်နဲ့
ဂျော်နီကို ဘယ်အထိ ဆွဲဆန့်လိုရသလဲ
ဘယ်ဂျော်နီကို ဘယ်အထိ ဘယ်သူပိုင်ဆိုင်သလဲ
ဘယ်ဂျော်နီဟာ မူရင်းလဲ ဆိုတာတွေကို တွေးတောမိရင်း
ကိုယ်လည်း လူသူရှုပ်ထွေးပြီး ဒဏ်ရာတွေနဲ့ ချာချာလည်နေတဲ့ ဒွန္နယာကြီးထဲမှာ
ခင်ဗျားလည်း မူပိုင်ခွင့်တွေ ရှုပ်ထွေးပြီး
သတင်းစားသားတွေ ပုံရိပ်ကွန်ရက်တွေနဲ့ တဝှီးဝှီးညှော်နေတဲ့ ဒွန္နယာကြီးထဲမှာ
အေးဗျာ ဂျော်နီ
မူရင်းဆိုတာကို ဘယ်သူတွေက လိုက်နာကြလို့
ဘယ်သူတွေက ငြင်းဆန်ကြလို့
ဘာပဲပြောပြောပါ ဂျော်နီဟာ ဂျော်နီပါ ဂျော်နီ
ကျေးဇူးပါ ဂျော်နီ
ကျေးဇူးပါ အားလုံးသော လာလတ္တံသော မစ္စတာဂျော်နီ မစ္စဂျော်နီ
လိင်အဆင် အမျိုးမျိုး နာမဝိသေသန အပြားပြားနဲ့ ဂျော်နီ
ဟား . . . ဟိုမှာလည်း ဟိုဂျော်နီ ဒီမှာလည်း ဒီဂျော်နီ
ဂျော်နီတွေ ဂျော်နီတွေ ဂျော်နီတွေ ဂျော်နီတွေ
စတိုင်အမျိုးမျိုးနဲ့ လွတ်လပ်သော ဂျော်နီအမျိုးမျိုးတို့ရဲ့ ဒွန္နယာကြီးပေါ့
အင်း . . . ပျော်စရာတော့ အကောင်းသားပဲနော် ဂျော်နီ
ဒါမှမဟုတ်။

Title: ဟေး . . . အီရှန်
By: ငယ်ငယ်
တာဝန်တွေနဲ့ ဘဝကို ပျောက်ဆုံးခံမလား
ဝတ္တရားတွေနဲ့ ခြောက်သွေ့တော့မလား
ဟေ့ . . . အီရှန်
ကလေးဆိုတာ လွတ်လပ်မှုရဲ့ တံခါးပေါက်
အောင်မြင်မှုဆိုတာ လက်တစ်ဆုပ်စာထဲ မင်းပါဝင်ဖို့
အောက်ဆီဂျင် အပြတ်ခံတော့မလား
မိဘတွေရဲ့ မအောင်မြင်ခဲ့တဲ့ ရည်မှန်းချက်တွေကြားထဲ တွန်းထည့်ခံ
မင်းရဲ့ပျော်ရွှင်မှုတွေ ပြားကပ်နေတာ
ဟေ့ . . . အီရှန်
ကျေးဇူးတရားဆိုတာ ခုတ်ထစ်ခံပြီးဆပ်မှ ကျေတာလား
ရိုးရိုးသားသား ရှုံးနိမ့်ခွင့်ကို ငါတို့ ပိုင်တယ်
လူတော်မဖြစ်ရုံနဲ့ ရှေ့ရေးကိုလက်လျှော့ဖို့ ခွင့်မပြုဘူး
တန်းတူရည်တူ မရေးနိုင် မဖတ်နိုင်ရုံနဲ့
အခွင့်အရေးကို ခွင့်မပေးတော့ဘူးလား
ထူးထူးခြားခြား နုံအတာဟာ ကလေးတွေရဲ့
ကိုယ်ပိုင်ဗီဇ ဖြစ်ပါတယ်
လွဲမှားတဲ့ စေတနာတွေအတွက် အငွေ့ပျံခံတော့မလား
မတတ်စွမ်းနိုင်သမျှကို အပြစ်လို့ ဒဏ်ခတ်တယ်
ယှဉ်ပြိုင်ချင်ရင် ကလေးမမွေးဘဲ ပြိုင်မြင်းတွေမွေးပါ
ကောင်းကင်ဟာ ကျယ်တယ်လို့ သင်ယူရလောက်အောင်
ငါတို့ မကန်းသေးဘူး
သဘာဝတရားဟာ မင်းကို ဆွဲဆောင်နေပြီ
ဟေ့ . . . အီရှန် လွတ်လွတ်လပ်လပ်သာ ပျံ။

Title: စိတ်ဓာတ်တစ်ခု
By: ငြမ်းသစ်အိမ်(လှည်းကူး)
ယုံကြည်ရာကို တစ်ဇွတ်ထိုးဖို့
ပွဲလှန့် ဖျာခင်းရမယ့်အဖြစ်ကို မလိုချင်နဲ့
နှင်တံကိုကြောက်မှ ရုန်းရမယ်ဆိုရင်
လမ်းအမှားတွေပဲ ကိုယ်ရောက်မှာပေါ့
ပန်းတိုင်ကိုမမြင်လည်း ဆက်သွားရမှာ
မျှော်လင့်ချက်ပျက်လည်း ဆက်ရွေ့ရမှာ
ခါးသီးမှုဆိုတာ . . .
ဆေးဘက်ဝင်တဲ့ အာဟာရတစ်ခုပဲ
အကြောက်တရားထဲ
အာဏာထည့်တတ်တဲ့ခေတ် ဆိုတော့လည်း
ကမ်းကုန်အောင် ရုပ်လုံးပြပြီး မိုက်ဇာတ်ခင်းကြတယ်
အားမငယ်ပါနဲ့ . . .
လက်ပန်းကျ ခြေတိုသွားလည်း
ပြာသလောက် ဖွဲထုတ်ဦးမှာပါ
ကဲ . . . ဆက်လျှောက် . . .
လမ်းဆုံးရင်တော့ ရွာတွေ့မှာပဲ။

Title: ကြေညာချက်ဆိုရင် ကြောက်ခဲ့ကြဖူးတယ်
By: ငြိမ်းစိုးဦး
ကလေးငယ်တွေ စူးစူးဝါးဝါး ဟစ်အောင်ငိုယိုခဲ့ဖူးတယ်
လက်ထဲက မီးခွက်ပြုတ်ကျလို့ ခြေထောက်တွေ လောင်ခဲ့ဖူးတယ်
ခွေးတွေ တစ်ဟုန်ထိုး ဟောင်ခဲ့ဖူးတယ်
ရောက်လာခဲ့တယ် . . . ကြေညာချက်
မိမိတာဝန်သာဖြစ်ကြောင်း . . . တဲ့။
ရိုးအလို့ အရိုးဟာ Old ရသလို
အရိုးဟာ အရိုးမစူးအောင် ရှောင်ရတိမ်းရ
အရသာအရှိဆုံးက အနာဂတ်အတွက် ပူစရာမလိုဘဲ အိပ်ခွင့်ရတာ
မီးလောင်လို့ ပြည်သူတွေက တာဝန်ယူတဲ့အခါ
ငလျင်လှုပ်လို့ ပြည်သူတွေက တာဝန်ယူတဲ့အခါ
မုန်တိုင်းတိုက်လို့ ပြည်သူတွေက တာဝန်ယူတဲ့အခါ
စစ်ဘေးသင့်လို့ ပြည်သူတွေက တာဝန်ယူခဲ့အခါ
တရုတ်အကြောက်လွန်ရောဂါနဲ့အတူ
ပြည်သူတွေဟာ မိမိမဟုတ်ဆိုပြီး တားမြစ်ပိတ်ဆို့ခဲ့တယ်
အ ပြိုင် သာ ပြိုင် အ
ကြေ ညာ ချက်
အရူးလုပ်ပိုင်ခွင့်ဆိုသည်မှာ လုပ်ချင်ရာလုပ်ခွင့် အာဏာလိုင်စင်ဖြစ်သည်။
အဲဒီကြေညာချက်က ၂၀၀၈ ကို မွေးဖွားခဲ့
အပိုကုန်ရတဲ့ အချိန်တွေကို နှမြောလိုက်တာ
အခု . . . ကြေညာချက်တွေ ၊ နှိုးဆော်ချက်တွေ ဖတ်ပြီး
ရယ်မိတဲ့အခါ
ရင်ထဲမှာ
တစစ်စစ်
နာကျင်မြဲ . . .။

Title: ကွန်ဆက်ချူရယ် အလွမ်း
By: ငြိဏ်းဝေ
ချစ်ခြင်းမေတ္တာ နိုင်ငံတစ်ခုဖြစ်သည့်တိုင်
ကမောက်ကမ အရှိတရားများကြား သစ္စာတရားများဖြင့်
ရက်လုပ်ခဲ့သည့် စံအိမ်
ဘဝသိပ္ပံဗေဒပင်။

Title: ပေါင်းစည်းခြင်း
By: ငြိမ်းသစ်
တစ်ခါတစ်ရံ
ရေအတက်ကို စောင့်ပြီး
ကိုယ့်စိတ်တွေ ယက်ယူခဲ့ရတယ်။
ပြီးတော့ . . .
မြစ်တို့ရဲ့ ခွာသံတွေ အားကောင်းလာဖို့
ကိုယ့်ပင်လယ်ကို နှိမ့်ပေးရတာလည်း ရှိရဲ့။

Title: တို့တောက ပြဇာတ်
By: ငြိမ်းအေးအိမ်
တို့တောမှာကတဲ့ ပြဇာတ်ထဲမတော့
ရှုပ်ထွေးမှုတွေက
ဇက်ကိုသတ်လို့မရဘူးပါ့ညယ်။
ရဲက လူဆိုးယောင်ဆောင်
တိမ်တောင်သဖွယ် ကျင့်ကြံလို့
ဟန်ပါပါ မူးယစ်ခြောက်ရမ်း
ဘာကြမ်းသလဲတော့ မမေးလေနဲ့
ဗျောက်ယမ်းငွေ့တွေ တထောင်းထောင်းထ
သူ့လုပ်ပုံက
ခုပဲ ပွဲတစ်ခင်းလုံး ထပြေးကြရတော့မယောင်ယောင်။
ဓားပြတွေကလည်း ရဲပုံဖမ်း
တွေ့သမျှလူကို ငေါက်ငမ်းပြီး ဟောက်စား ခြောက်စား
ကော်ပီဆွဲထားတဲ့ သက်သေခံကတ်ပြားအတုရဲ့ ခပ်တည်တည်။
ပွဲကြည့်တဲ့ရွာသားတွေမှာ
ကြည့်သာ ကြည့်နေရ
ဘယ်သူက ဘယ်သူမှန်းလည်း မသိ
တို့ပွဲကြည့် ငတိ အားလုံးလိုလိုဟာ
နဂိုကတည်းကမှ ခပ်အူအူရယ် မဟုတ်လားညယ်။
အစာတစ်လုပ် အူတစ်ဆုပ်စာအတွက်မှာ
အဲသလောက်ထိ မူယာမာယာများဖို့ လိုသလား
ငါတော့ဖြင့် ပြောတတ်တော့ဘူးကွယ်
တို့တောပြဇာတ်တွေမှာဖြင့်
အဲသလို အစပ်အဟပ်နဲ့ ခုထိ ဇာတ်စီးတုန်းရယ်။

Title: ခေါင်းလေးတစ်ညိတ်
By: စုမီအောင်
အနာဂတ်ထဲ
မထင်မှတ်တဲ့ အသီးအပွင့်တွေ
ပင်လုံးခဲပြွတ် ရင့်မှည့်လွန်းတော့လည်း
လင့်မျှော်ကြံဆ အရာခပ်သိမ်း
ပလက်ဖောင်းဘေးမှာ အသက်ရှူရပ်ခဲ့ပြီ
မိသားစုထဲ အကြီးဖြစ်ရတာ ပြဿနာတစ်ခုတဲ့
ခုချိန်ထိ တကယ်ကြီးခဲ့ပြီလား။
နိုင်မယ်ထင်လို့ အလုံးအရင်းနဲ့
ကုပ်ပိုးပေါ်တင် ထမ်းပိုးခဲ့သမျှ
အဆုံးမတော့ လှုပ်ယမ်းခါသာ ပစ်ချခဲ့ရ။
နှမြောတသခြင်းတွေ ရင်လှိုင်းထန်လည်း
တို့အားလုံး ဇလိုက်ဇသက်နဲ့
တစ်ယောက်က တစ်ယောက်ကို
အရသာပေါ်နိုးနိုး မြည်စမ်းနေကြရတာပဲ
ဘယ်လိုလဲ ချိုပြီလား ၊ ခါးနေလား ၊ ပိုနေလား ၊ လိုနေလား
ချို/ခါး/ပို/လို မနေ့ကလို ဇဝိုဇဝက်ဖြစ်နေတုန်းပဲလား။
မှန်နေပြီးသား ကိုယ့်အမှန်တရားကို
ကိုယ့်ချွေးနှဲစာနဲ့ကိုယ် ဈေးကြီးပေးပြန်ဝယ်ပြီး
တိတ်တခိုးလေး ပြန်ပေါင်းသင်းနေရတာလောက်
စက်ဆုပ်ဖို့ကောင်းတာ ဘဝမှာမရှိဘူး။
တို့မှာ ဘုရားပေးအသက် ကျစ်ကျစ်ပါ ဖက်နဲ့ပြန်ထုပ်ထားရ
ဘယ်အချိန် ထမှောက်မယ်မသိ ယာဉ်ကြောမရှိတဲ့ အမြန်ကားတွေ
ဘယ်အချိန် ထပေါက်မယ်မသိ ချိန်ကိုက်မထားတဲ့
အချိန်မဲ့/အမည်မဲ့ ဗုံးတွေ နေရာလမ်းမရှိ
အမှတ်မထင် တို့တွေ့ကြရင်
အဆင်ပြေလား၊ နေကောင်းလား လုပ်မနေကြစမ်းပါနဲ့
ပေါက်စရာဗုံးတွေ ကုန်ပြီလား
ကမ္ဘာကြီး ငြိမ်းချမ်းပြီလား
အိပ်မက်တွေ တကယ်ဖြစ်ပြီလား မေးပါ။
ငါ ခေါင်းညိတ်ချင်လှပြီ။
စာကြွင်း - ဇလိုက်ဇသက် = အလိုက်သင့် ၊ ဇဝိုဇဝက် = ဇဝေဇဝါ

Title: ထောက်တိုင်က ပို့လိုက်တဲ့ ကဗျာ
By: စုမောင်မောင်
ညီလေးရေ . . .
မင်းတို့ကျောင်းသားတွေ
အစိုးရနဲ့ အဆင်ပြေတယ်ကြားတော့
အစ်ကို ဝမ်းသာတယ်
အစ်ကိုက စစ်သားဆိုတော့
စစ်ထွက်ခဲ့ရ
ဖုန်ကြားရှင်က ဖုန်ထလာလို့
ဖုန်သိပ်ပေးရဦးမယ်လေ။
ကျောင်းမှန်မှန်တက်
စာမေးပွဲအောင်အောင် ဖြေကွာ
တို့မိသားစုလည်း မင်းပဲ အားကိုးရမှာ
အစ်ကိုကတော့ မင်းလို
မြို့ကြီးမှာ မနေနိုင်ဘူး
သေနတ်ကို ပြောင်အောင်တိုက်ချွတ်ပြီး
စုတ်ချာတဲ့ ဝတ်စုံနဲ့
မြေကြီးပေါ် ထမင်းထိုင်စားနေရတဲ့ စစ်သားဘဝပါ။
မင်း ဖုန်းလိုင်းကြပ်လို့ ညည်းညူနေချိန်မှာ
အစ်ကိုက လူသူမနီး တောထဲမှာ
ဘာမှ ဆက်သွယ်မရလို့
ရိက္ခာရောက်မလာလို့
တပ်ကူရောက်မလာလို့
ငှက်ဖျားထလို့။
အစ်ကိုတို့ စစ်သားက
ခံနိုင်ရည်ရှိပါတယ်
ပြည်သူကို ကာကွယ်နေတာလေ
အာဏာရှင်ကို ကာကွယ်နေတာ မဟုတ်ဘူး
အမိမြေကို ကာကွယ်နေတာ
ခရိုနီကို ကာကွယ်နေတာ မဟုတ်ဘူး
ဒါတော့ မင်း သိစေချင်တယ်။
ညီလေးရေ . . .
အစ်ကိုတို့တိုက်နေတဲ့ ဖုန်ကြားရှင်ဆိုတာ
ကိုးကန့်ဒေသ လောက်ကိုင်က ဘိန်းဓားပြပါ
ဓားပြကြီးတော့ သူပုန်ပေါ့ကွာ
အဲဒီသူပုန်ကို အာဏာရှင်တချို့က
တိုင်းရင်းသားခေါင်းဆောင်ဆိုပြီး
လက်ဆွဲနှုတ်ဆက်ခဲ့ကြဖူးတယ်လေ
အစ်ကိုတို့ကတော့
လက်ဆွဲနှုတ်ဆက်တုန်းက မပါပါဘူး
အမြတ်အစွန်း ခွဲဝေတုန်းက မပါပါဘူး
ဖဲကြိုးဖြတ်ကြတုန်းက မပါပါဘူး
စစ်တိုက်မှ ပါရတယ်လေ။
ကျည်ဆန်တွေ ပလူပျံတယ်ဆိုတာ
ရင်ဘတ်ထိရင် ရင်ဘတ်ပွင့်တယ်
လက်ထိရင် လက်ပြတ်တယ်
ခြေထောက်ထိရင် ခြေထောက်ပြတ်တယ်
အစ်ကိုကတော့ မထူးဆန်းတော့ပါဘူး
ကားလမ်းပိတ်ဆို့လို့ ဒေါပွနေမယ့် မင်းကိုပဲ သနားမိတယ်
စာကြိုးစားကွာ
အမေ့ကိုလည်း ဂရုစိုက် ညီလေး။
ညီလေးရေ . . .
ရေခဲအမှတ် ရှမ်းတောင်တန်းရဲ့ ဆောင်းထဲမှာ
အစ်ကို ကင်းစောင့်နေချိန်
မင်းက စောင်ထူထူခြုံပြီး
တို့တိုင်းပြည်အတွက် ပညာတတ်ကြီးဖြစ်အောင်
စာကြိုးစားပါတော့ ညီလေး ကျောင်းသားရေ။

Title: စိန်ပန်းကြွေချိန် ဒီလမ်းပေါ်မှာ
By: စေတ
ကမ္ဘာမကြေတာချင်း အတူတူ
‘နိုင်မြန်မာ' ရဲ့ 'ကမ္ဘာမကြေဘူး'က
ငါ့ကို ကြက်သီးဖြန်းဖြန်း ထစေတယ်
နိုင်ငံတော် မူလတန်းကျောင်းနဲ့ ဘေးချင်းကပ်
ငါတို့ရပ်ကွက်ထဲက လက်ဖက်ရည်ဆိုင်မှာ
လူမမည် စာပွဲထိုး ကလေးလေးက
သားလည်း ကျောင်းတက်ချင်တယ် ဦးကြီးရယ်တဲ့
ဆွေးလျလျ တိမ်ဝင်နေတဲ့ အသံလေးနဲ့ သနားစဖွယ်
တစ်နေ့ တစ်နေ့ ငါတို့ရဲ့ ပြဇာတ်ထဲ
စာသင်ခွင့်မရတဲ့ ကလေးတွေ ပိုများများလာတယ်
အဖြေ ဘယ်မှာရှာရမလဲ
တစ်ခါက ခြောက်နှစ်တာ
အမိ စက်မှုတက္ကသိုလ်မှာ ပညာရှာ
ငါဟာ ဘွဲ့ရခဲ့သော်လည်း
ငါ့အိမ်ရှေ့က ဧည့်ခန်းဆောင် နံရံပေါ်
ငါရခဲ့တဲ့ အင်ဂျင်နီယာဘွဲ့ ဓာတ်ပုံ
ထည်ဝါစွာ မှန်ဘောင်သွင်းထားခဲ့သော်လည်း
ငါဟာ လေယာဉ်ဆင်းခါနီး
ဆင်းစရာ ကွင်းမရှိတဲ့ လေယာဉ်ပျံတစ်စီးလို
ည ညတွေဆို
စာမေးပွဲတစ္ဆေက ငါ့ကို လာခြောက်တတ်တယ်
စာမေးခန်းနီနီထဲမှာ ကြိုးနီစနစ်ရဲ့ မေးခွန်းတစ်စုံ
ငါ့လက်ချောင်းတွေ ကတုန်ကယင်နဲ့
ငါ့နှလုံးသားက အာရုံတွေ မှောက်မှားဆဲ
သာမိုဒိုင်းနမစ် အင်ဂျင်နီယာပညာ ငါဖြေနေရတုန်းပဲ
မပြီးဆုံးနိုင်တဲ့ ခြောက်အိပ်မက်ရှည်
အခန်းဆက်တွေနဲ့
ခလုတ်တံသင်းများစွာနဲ့ ငါ လျှောက်ခဲ့တဲ့ ပညာရေးလမ်းမ
ဒဏ်ရာတွေ ပရပွနဲ့
ငါဟာ ငါ့ဘဝ ငါ့အတတ်ပညာ
ငါဟာ အာသာမပြေခဲ့
ကျေနပ်အားရမှု စိုးစဉ်မျှ မရခဲ့
တရေးနိုး သန်းခေါင်ယံ
သွေ့ခြောက်ခြောက် အာခေါင်မှာ
ငါဟာ အသံကုန်ခြစ်အော်ခဲ့
ဪ . . . ရေ ဘယ်မှာလဲဟင်
အဲဒီ ကော်ရစ်ဒါမှောင်မှောင်မှာ
ရေကြည်တစ်ပေါက် ငါသောက်ချင်စမ်းလှတယ်
ငါလျှောက်ခဲ့တဲ့ အဓိပတ်လမ်းမ
ငါ့ဘဝမှာ ခမ်းနားထည်ဝါခဲ့ဖူးတယ်
အင်းလျားရယ်သံချိုချိုမှာ
ငါ သာယာခဲ့ဖူးတယ်
ဗိသုကာ ဒီဇိုင်းလှတဲ့ ဆေး ၁ က လိပ်ခုံးခန်းမ
ငါ့မျက်လုံးထဲက မထွက်နိုင်ခဲ့
အို . . . သစ်ပုပ်ပင်၊ အို . . . ဂျပ်ဆင်၊ အို . . . ဦးချစ် လက်ဖက်ရည်ဆိုင်
တက္ကသိုလ်ဒဏ္ဍာရီတွင်ခဲ့တယ်
ကျောင်းသားထု မြင်ကွင်းထဲမှာ
မှုန်ရီဝေဝါးနေဆဲ ကျောင်းသားသမဂ္ဂ အဆောက်အအုံလည်း
အအိပ်ထဲက နိုးထလုဆဲဆဲ
နှစ်ပေါင်းများစွာ အချိန်ကာလ ပိတ်ကားဖြူဖြူပေါ်
တနုံ့နုံ့ ပြသနေတဲ့ ဇာတ်ကားဟောင်း
မနက်ဖြန်မှာ ကားသစ်လဲသွားနိုင်တယ်။

Title: ထို့ထိ မျက်နှာပြင်ကဗျာ
By: စောဝေ
ငါတို့ မနေ့က
ပြန်ခဲ့ကြပြီ
ရောက်ခဲ့ရဲ့လား။
ငါတို့ ဒီနေ့
ပြန်လာခဲ့ပြီ
ရောက်ပြီးပြီလား။
ငါတို့ မနက်ဖြန်
ပြန်ကြရမည်
ရောက်ဦးမှာလား။
ကမ္ဘာကြီးက လုံးဝိုင်းနေတော့
တို့ရှေ့ကို ချီတက်နေပေမဲ့
တို့ရှေ့မှာ
ပန်းတိုင်က အမြဲရောက်နေ။
ကမ္ဘာကြီးရေ . . .
ကဗျာက တစ်နေ့တော့ ရောက်ရမယ်
ဆိုတာနဲ့ . . .
ကမ္ဘာကြီးကို အပတ်ပေါင်းများစွာ။

Title: ကိုချော
By: စံညိမ်းဦး
ရင်ဘတ်လေးဖိကာ
စံညိမ်းဦးရာ ညီလေးရာ
ဆရာဝန်ကတော့ ပြောပါတယ်
ကိုယ် သိပ်မရတော့ဘူးတဲ့ကွာ
ဘီယာလေး တစ်လုံးလောက်တော့
ကိုယ် ပေါင်းသင်းချင်ခဲ့ပါသေးတယ်ကွယ်
ပြီးရင်
မြို့ပတ်ရထားနဲ့ စောစောပြန်မယ်ကွာ
ညီမလေး မမမြင့်တို့ မျှော်နေရှာမယ်
ငါ
သူ့လက်ကိုတွဲ
သမ္မတရုံဘက် လမ်းကူး
သမ္မတကမ်းခြေ ညနေ
မကြွေခင် ၁ လ ကလား၊ ၂ လ ကလား
ခု
၁၂နှစ်ကြာမှာ ဒီကဗျာ ငါရေး
ဒီ ၁၂ နှစ်လုံး
ကဗျာအကြောင်း ပြောရင်
စဉ်းစားရင်
သူ့ကိုပဲ သတိရ
ကဗျာအကြောင်းကလည်း
၁၂နှစ်လုံးလိုလို ပြောနေ
စဉ်းစားနေရတာပဲလေကွယ်။
ကဗျာဆရာအားလုံး အချစ်ကို သူ ရခဲ့တာ
ပြည်သူပေးတဲ့ဆုကို သူ ရခဲ့တာ
ဘယ်သူမှမမြင်ရတဲ့ အသံကို သူ ရခဲ့တာ
ကြွေတာကိုက ပွင့်ခြင်းကို သူရခဲ့တာ။
ဘာသာတရားလို့ ပြောရင်
မြန်မာတွေ အာရုံမှာ
ဗုဒ္ဓကို တန်းပေါ်လာသလိုပဲ
ခေတ်ပေါ်ကဗျာလို့ ပြောရင်
ငါမှာ
ငါတို့မှာ
‘ကိုချော'။

Title: အရှက်အကြောက်
By: စိုးနိုင်(မန္တလေးတက္ကသိုလ်)
ကမ္ဘာမှာ မြန်မာဟေ့လို့
မကြွေးကြော်နိုင်တော့တာ
၁၉၈၅
၁၉၆၂
၁၉၈၈
၂၀၀၈
ကနေ့ ၂၀၁၅ ကုန်တော့မယ်
မြန်မာ
ခေါင်းငုံ့နေရတုန်းပဲ
ဘယ်သူတွေကြောင့်လဲ
ကမ္ဘာ့အလယ်မှာ
ငါတို့
ဘယ်တော့များမှ
ပုဆိုးနဲ့ ထဘီ ခိုင်ခိုင်
ဝတ်တတ်ကြမှာလဲ။

Title: မြက်ပင်တွေ နေတဲ့မြို့
By: စိုးမိုးယံ
ခင်ဗျားအနေနဲ့ မြက်ပင်တွေကို တက်နင်းခဲ့တဲ့အတွက်
စိတ်မကောင်းများ ဖြစ်ခဲ့ရသလား
ကျွန်တော့်အတွက်တော့ မြက်ပင်များဟာ
မုရာကာမိရဲ့ ဝတ္တုတွေကို သတိရမိစေပါတယ်
မြက်ပင်များဟာ ရှေ့မှာ ဘာဆက်ဖြစ်တယ်
ဘယ်လိုအဆုံးသတ်မယ်တော့ မပြောတတ်ဘူး
စားဖိုမှူးက မြက်ပင်တွေရဲ့ အဓိပ္ပာယ်ကို ချိုမလားလို့ ငေးကြည့်နေတယ်
မြက်ပင်တွေရဲ့ မှတ်ဉာဏ်ဟာ ခက်ခဲရှုပ်ထွေးတယ်
ခံစားချက်ကို ဘယ်တော့မှာ မဖွင့်ဟဘူး
တွေဝေယိမ်းယိုင်မှုတွေကို ဖုံးကွယ်မထားဘူး
မြက်ပင်များဟာ မျက်ရည်ကျလောက်အောင် အမြဲပဲ အလုပ်များတယ်
မြက်ပင်များရဲ့ မွေးနေ့မှာ ကောင်မလေးတစ်ယောက်
ပျော်ပွဲစားရုံဆီ ကခုန်ဖို့ ထွက်သွားတယ်
မြက်ပင်တွေက ညှို့ငင်နေတော့ ရိုင်းသွားလည်း မတတ်နိုင်ဘူး
မြက်ခင်းပေါ် သစ်ရွှက်ကြွေလို လှဲအိပ်ချလိုက်တယ်
မြက်ပင်လေးဟာ နှုတ်ခမ်းစူပြီး
တွန့်ကြေသွားတဲ့ သူ့ကိုယ်ကို အတင်းဆွဲဖြန့်နေတယ်
မြက်ပင်လေးမှာ ချစ်သူရှိနေတာ ပျားကောင်တွေ သိသွားတယ်
မြက်ပင်လေးဟာ ရှက်သွားပြီး
မွန်ရိုးစတိုင်နဲ့ စကတ်ကို ဖိချလိုက်တယ်
ဥပဒေရှိတယ် မြက်ပင်တွေကို အမဲသားလို မကြော်ရဘူးတဲ့
မြက်ပင်တွေက မြို့လယ်က သူတို့ရုပ်တုကို ရေဖြန်းပေးကြတယ်
မိုင်လေဆိုင်းရပ်ရဲ့ ဓာတ်ပြားကို ဖွင့်ရင်
မြက်ပင်တွေက လျှာထုတ်ပြီး နားထောင်ကြတယ်
အတွင်းကျကျပြောရရင် မြက်ပင်တွေမှာ ဘောင်းဘီမရှိဘူး
မြက်ပင်တွေ ရေချိုးနေတုန်း သူတို့ကို စကားပြေတစ်ပုဒ်လို ဖတ်နေမိတယ်
မြက်ပင်များရဲ့ ကျယ်လောင်တဲ့သမိုင်းကို လူရိုင်းတွေက ပြောပြနေတယ်
မြက်ပင်များရဲ့ အတိတ်ဟာ လူအုပ်ထဲမှာ စကားတပြောပြောနဲ့ ပျောက်ဆုံး
မြက်ပင်တွေကို လူဖြူလူမည်းကိစ္စလို မထင်စေချင်ဘူး
မြက်ပင်တွေကို ကြုံရာအိပ် ကြုံရာစားထင်ရင် မှားတယ်
မြက်ပင်များဟာ လူမျိုးကြီးဝါဒကို ဆန့်ကျင်တယ်
မြက်ပင်များဟာ ဆာရီရယ်ဆန်ပေမဲ့ ဖက်ဆစ်တွေတော့ လုံးဝမဟုတ်ဘူး
မြက်ပင်များဟာ စစ်ရှုံးနေချိန်မှာတောင် ဆေးတံသောက်မပျက်ဘူး
မြက်ခင်းတွေကို မြန်မာလိုကြည့်ရင် ယမကာတစ်မျိုးလိုပဲ
မြက်ပင်တွေအကြောင်း အကြမ်းဖျင်းပြောရရင်
အစဉ်အလာက ခွဲထွက်တာ ဒုက္ခကို မျိုချပစ်တာ တွေ့ရတယ်
လောကကြီးက အထင်ကြီးလေးစားဖို့ အမှန်တရားကို ဖျောက်ဖျက်ဖို့
မြက်ပင်များဟာ ဆင်ခြေဆင်လက်တွေ မပေးလူး
ပြီးတော့
စဉ်းစားတတ်တဲ့ မြက်ပင်တွေက ဓာတ်မြေဩဇာမစားဘူး
ပြီးတော့
မြက်ပင်တွေက အထင်လွဲစရာ ခပ်စိမ်းစိမ်းပုံစံနဲ့။

Title: ဘုရားဖူး
By: စိုးမင်းအောင်
အဲဒီတုန်းက လေတွေက ညင်သာနေမယ်
တိမ်တွေက အသာအယာ ရွေ့မျောနေမယ်
ငါက တိမ်တွေနဲ့ မဆုံးတမ်းလိုက်သွားပြီး
မြက်ခင်းစိုအိအိပေါ်မှာ ခန္ဓာကိုယ်ဟာ ကျန်နေမယ်
ပခုံးပေါ် လာနားတာဟာလည်း အလင်းတန်းတစ်စ ဖြစ်မယ်
အဲဒီတုန်းကတည်းကနေ တိတ်တဆိတ် ငါ စောင့်ရှောက်ခဲ့တာ
ဒီနေ့အလွန် နေ့ရက်များအထိ
ရွေ့မျောမှုထဲ မျောပါနေလိမ့်မယ်။

Title: ငါတို့ရဲ့ ပစ္စုပ္ပန်
By: စိုးမြင့်စိုး(ကျောက်ပန်းတောင်း)
လွယ်လွယ်လေးတွေက ခက်လို့
အရုဏ်ကို မတက်နိုင်သေးဘူး
ညဉ့်က နက်သည်ထက်နက်တုန်း။
ဖျက်ရာတွေက များတယ်
အမှားသံသရာလည်နေပုံက
ကျောမလုံရတဲ့အဖြစ်နဲ့
ဘဝတွေက
ဗွက်နစ်နေဆဲ။

Title: ခပ်ဝေးဝေးမှာ
By: စိုးဝင်းငြိမ်း
ဦးခေါင်းထဲ၊ ဦးနှောက်ထဲ တနင့်နင့် အောင့်တယ် . . .
ရင်ထဲ၊ နှလုံးသားထဲ တစစ်စစ် ကိုက်တယ် . . .
ပြောချင်တဲ့စကားတွေ နှုတ်ခမ်းဖျားမှာ ကန်းလို့ . . .
ကြားချင်တဲ့စကားလုံးတွေ နားဝမှာ ဆွံ့အလို့ . . .
မြင်ချင်တဲ့ပုံရိပ်တွေ မျက်လုံးထဲမှာ ထုံထိုင်းဝေဝါးလို့ . . .
လက်တွေ ဆန့်ခါလိုက်တယ် . . .
ခြေထောက်တွေ လှုပ်ယိမ်းလိုက်တယ်. . .
လေထဲ ယက်ကန်လှုပ်ရှား ကူးခတ်ပျံသန်းလို့ . . .
ပျံသန်းလို့ ရသွားပြီ . . .
ဘယ်မှာ နားခိုမလဲ . . .
ငယ်ဘဝ ဖတ်စာအုပ်ထဲက စာပိုဒ် သတိရမိတယ်
ကစားမလား ၊ နားမလား . . .။

Title: တောင်တန်းများဆီသို့
By: စိုးရ
ကျွန်တော်တို့ရဲ့ သင်းသတ်လို့မရတဲ့ မျှော်လင့်ချက်များ
အိပ်မက်တွေ ပိုမိုကျယ်ပြန့်လာတဲ့အခါ မြို့တွေက ပိုမိုကျဉ်းမြောင်းသွားတယ်
ဒီလိုနဲ့ ကျွန်တော်နှင့် ဇာတိမြို့ကလေးအကြား သားဆက်ခြားခဲ့ရ
လူငယ်ဘဝကို ခေါက်သိမ်းလို့ အခြားလူငယ်ဘဝဆီကို ခရီးဆက်ခဲ့ရ
ဗဟိုချက်မှ ပြန့်ကားထွက်ခဲ့ရ
အလွမ်းဆိုတာ မရင့်ရော်မီ ခူးဆွတ်နိုင်ဖို့ လိုတာပါပဲ
အခုလ ဘယ်မဂ္ဂဇင်မှာ ချယ်ရီတွေပွင့်ပြီလဲ
အခုလ ဘယ်မဂ္ဂဇင်းမှာ တောင်ခိုးတွေဝေပြီလဲ
ညှိယူလို့ရသမျှ ငြိမ်းသတ်လို့ မရနိုင်တာ ခက်တယ်
မြေသားနီနီ လမ်းကလေးတွေ တစ်ခေါက်ပြန်ရောက်ဖို့
ခေါင်ရေခါးခါးကို တရှိုတ်မက်မက် ရီဝေဖို့
ကြဲပက်ခဲ့သမျှ နေ့ရက်များ
အလွမ်းဆိုတာ မရင့်ရော်မီ ခူးဆွတ်နိုင်ဖို့ . . .

Title: ညစ်
By: စိုးသော်တာ
စစ် စစ် စစ် စစ်နဲ့
နှစ် နှစ် နှစ် နှစ်ကိုချီပြီး
ဖျစ် ဖျစ် ဖျစ် ဖျစ်ကို မြည်ခဲ့ကြ
ခေတ် ခေတ် ခေတ် ခေတ်ဆိုတာကလည်း
သစ် သစ် သစ် သစ်တော့မလိုနဲ့
လစ် လစ် လစ် လစ်တာ မကြာခဏ
ဂျစ် ဂျစ် ဂျစ် ဂျစ်နဲ့
ပစ် ပစ် ပစ် ပစ် အသံတွေကြား
ညှစ် ညှစ် ညှစ် ညှစ်ပြီး ပြောခဲ့ကြရ
တစ် တစ် တစ် တစ်နေတဲ့ ဘဝတွေ
ထစ် ထစ် ထစ် ထစ်စေတဲ့ အခြေအနေ
နစ် နစ် နစ် နစ်လာတာသာ ကြာရှည်
ရစ် ရစ် ရစ် ရစ်လာတဲ့ လူဟောင်းတွေ
အစ် အစ် အစ် အစ်လာတဲ့ မျက်ခွက်တွေနဲ့
နှစ် နှစ် နှစ် နှစ်သတ်တာ ခံနေကြရဆဲ
မြန်မာခေတ်ပေါ် နိုင်ငံရေး

Title: ရာဇဝင် အကျဉ်းချုပ်
By: စိုးအိမ်
နိုင်ငံရေးဟာ
မြို့ဆင်ခြေဖုံးအထိ ရောက်တယ်။
နိုင်ငံရေးဟာ
ဂျင်းဘောင်းဘီနဲ့ တီရှပ်ရောင်စုံ ဝတ်တယ်။
နိုင်ငံရေးဟာ
ဘိုလို ညှပ်ညှပ်ပြောတတ်တယ်။
နိုင်ငံရေးဟာ
ကိန်းဂဏန်းတွေနဲ့ မျိုးပွားပွားပြီး
ဂရပ်ဖ်မျဉ်းတွေပေါ်မှာ ကစားတယ်။
တစ်ခါတစ်ရံ
နိုင်ငံရေးဟာ နိုင်ငံခြားက ပြန်လာတယ်။
နိုင်ငံရေးဟာ
ကရုဏာတရားနဲ့ လူသားဝါဒကို မြုံ့တယ်။
နိုင်ငံရေးဟာ
ဂရုဖိုတိုနဲ့ လိပ်စာကတ်ကို ကြိုက်တဘ်။
နိုင်ငံရေးဟာ
လူတန်းစားအသံကို နာခံခက်ခဲတယ်။
နိုင်ငံရေးဟာ
မိတ္တဗလဋီကာဖတ်ရင်း
ညတာရှည်ဆဲပေါ့။
နိုင်ငံရေးဟာ
လယ်သမားကို သနားပေမဲ့
ရွှံပေ တံတောင်ခွက်တွေကို
ရွံကြောက်ကြီးဖြစ်နေပုံရတယ်။
နိုင်ငံရေးဟာ
လက်ဝဲသမားတွေကို ဝိုင်းပယ်ချင်တယ်
‘ဒီမိုကရေစီ'ကို
‘နသပါရား'လုပ်မှာစိုးလို့တဲံ။
နိုင်ငံရေးဟာ
သမဂ္ဂဆိုတာကို လန့်တယ်
တရားမဝင်မဟုတ်လို့တဲ့။
ဟုတ်ကဲ့ပါ နိုင်ငံရေးခင်ဗျား
ခုနေခါ တရားဝင်တာက
စစ်တပ် ဝင်စားတဲ့
အစိုးရဂိုဏ်းသားတွေသာ ဖြစ်ရဲ့။

Title: သွေးအေးအေးဖြင့် ပွင့်သောပန်း
By: စိုင်းဝင်းမြင့်
စာအုပ်ထဲမရောက် စာအုပ်အပြင်ကပဲ
စက္ကူအသားနဲ့ သွားနေတယ်
လမ်းပေါ်မရောက်လို့ လက်ဖက်ရည်မသောက်ရလို့ ဖြစ်မယ်
သီချင်းနားမထောင်ရလို့လည်း ဖြစ်မယ် နေမကောင်းဘူး
တစ်ခုခု လိုနေတယ် အများကြီး လိုသွားတယ်
ပြတင်းပေါက်က တွေ့ရ တွေးရ ငေးရတယ်
ပိုက်ဆံပေါ်မှာ ပုံနှိပ်ဖူးလို့ တွေ့ရတယ်
စီးပွားရေးအထိ ရောက်လာတယ်
နေ့တွေ ပျောက်ပျောက်သွားတယ်
လှည်းတန်းနဲ့ နီးတဲ့အခါ ဆူးလေလမ်းနဲ့ နည်းနည်းလှမ်းသွားတာပဲ
တော်တော်ဆွေးသွားတယ် ပုစွန်တောင်ဘက် ရောက်နေတယ်
မြို့တော်ခန်းမရှေ့မှာ။
လက်ရွေးစင်က စောင့်နေမယ်။
ပန်းဆိုးတန်းနဲ့ အနော်ရထာလမ်းထောင့်မှာ။
ဗိုလ်ချုပ်ဈေးထဲ ရောက်သွားတယ်
ခုံးကျော်တံတားပေါ်လည်း ရောက်တယ်
ကားကြားထဲက ဖြတ်ဖြတ်သွားတယ်
၃၆ လမ်းထဲ ရောက်ရောက်နေတယ်
တစ်ယောက်ယောက်နဲ့ လက်ဖက်ရည်ထပ်သောက်တယ်
တစ်ယောက်တည်း တွေ့ရတဘ်
တစ်ပတ်လည်သွားတယ်
သူ လာနေတယ်
မြေလှန်ထားလို့ ပလက်ဖောင်းအောက် ဆင်းလျှောက်ရတယ်
သမိုင်းလမ်းဆုံ အိမ်ရှိလူအကုန်ပဲ။

Title: ROBERT
By: စစ်နိုင်
မနက်ဖြန်အကြောင်း တွေးလိုက်တာနဲ့
ရေဆိုးရေညစ်တွေပဲ ရောဘတ်ခေါင်းထဲ ဝင်လာတယ်။
ရောဘတ်ရဲ့ နှုတ်ခမ်းတွေဟာ ခြောက်ကပ်နေတာပဲ။
ရောဘတ်ရဲ့ မျက်လုံးတွေဟာ တစ်စုံတစ်ခုကို အမြဲ ဆာလောင်နေကြတယ်။
ရောဘတ် မငယ်တော့ဘူး။
အမှားကို အမှားလို့တောင် မထင်တော့တဲ အသက်အရွယ် ရောက်နေပြီ။
ရောဘတ် စာဖတ်တယ်။
ဗဟုသုတ များတယ်။
ဖိနပ်က လမ်းကို မရှာတတ်ဘူးဆိုတာလည်း
ရောဘတ် ကောင်းကောင်းသိနေတယ်။
နတ်သမီးကို မြင်ဖူးတဲ့အချိန်ကစပြီး
နတ်သမီးပုံပြင်တွေကို ရောဘတ် မယုံကြည်တော့တာပဲ။
ရောဘတ် တိတ်တိတ်လေးနေတယ်။
ဘယ်အပူချိန်မှာမှ ရောဘတ် အငွေ့မပျံဘူး။
ရောဘတ်ဟာ ဝါယာကြိုးမျှင်တွေလိုပဲ။
ရောဘတ် မျက်လုံးထဲကနေ ကြွေကျနေတဲ့
ကြယ်တွေကို ဘယ်သူမှ မဖမ်းမိနိုင်ခဲ့ဘူး။
ရောဘတ်ဟာ အစိုင်အခဲ။
ရောဘတ်ဟာ အရည်။
ရောဘတ်ဟာ အငွေ့။
ရောဘတ်ကို ရောဘတ်က အမြဲစောင့်ကြည့်နေရတယ်။
ရောဘတ် ခြေတစ်လှမ်း လှမ်းလိုက်တာနဲ့
ပန်းတွေက ပေါက်ကွဲဖို့ အဆင်သင့်။
ရောဘတ်က လူ့ယဉ်ကျေးမှုတွေကို ပြက်ရယ်ပြုခဲ့တယ်။
လွယ်တဲ့အလုပ်တွေဆို ရောဘတ် မလုပ်ချင်ဘူး။
အဲဒါကြောင့် ရောဘတ် ဘာမှမလုပ်ခဲ့ဘူး၊
ရောဘတ်ကို ဖုန်းနံပါတ်တစ်ခုက ဝင်ပူးထားတယ်။
ရောဘတ် မကြာခဏ သီချင်းထဆိုတယ်။
ရောဘတ်ကိုယ်ထဲမှာ ပန်းချီကားတွေ
ပေါက်ရောက် ရှင်သန်နေကြတယ်။
ရောဘတ်မှာ အသက်ရှူမဝတဲ့ရောဂါ ရှိတယ်။
ရောဘတ် အရေပြားပေါ်မှာ အပြောင်းအလဲတွေ စီးနေတယ်။
အိပ်မက်က အရှိန်ပြင်းတော့ ရောဘတ်ကို ဝင်တိုက်မိသွားတယ်။
ရောဘတ် အနုပညာနဲ့ ထိပ်တိုက်တွေ့တယ်။
ရှက်လို့ နောက်ဘဝထဲ တွန်းဖွင့် ဝင်ရောက်သွားတော့တယ်။

Title: မိတ်အင် နတ်မောက်
By: စစ်သွေးအိမ်
မွေးကတည်းကသာ
တော်လှန်မယ့်ကောင်မှန်း သိခဲ့ရင်
ဒီအမှတ်တံဆိပ်ကို စောစောစီးစီး
မျက်နှာဖြူတွေ ဖြုတ်ချထားမှာ သေချာတယ်။
ခုတော့ သူတို့သင်ပေးတဲ့ ပညာနဲ့ ဗျူရိုကရေစီ ယန္တရားကြား
အညှပ်မခံတဲ့ အသားစက
ဒီလို 'တစ်နှစ်အတွင်း လွတ်လပ်ရေးရစေမယ်' ဟစ်ကြွေးခဲ့တာ
ဘယ်လောက် သွေးပျက်ဖို့ကောင်းသလဲ။
လူကြီးလည်းမဟုတ် လူငယ်လည်းမဟုတ် ၃၂နှစ်သားလောက်နဲ့
နယ်ချဲ့ရင်ဘတ်ထဲ ထိုးခွင်းလိုက်တဲ့မြှား တဆတ်ဆတ်ခါသွားအောင်
ဒီလို ပြတ်ပြတ်သားသား ယုံကြည်ရာကို တစ်ချက်ကို နောက်မတွန့်ခဲ့ဘူး။
တို့နိုင်ငံရဲ့ လွတ်လပ်ရေး တို့နိုင်ငံရဲ့ အမျိုးသားရေး
အရေးမှန်သမျှ သူကိုယ်လုံးထဲ လောင်းထည့်ထားပြီး
လူတကာ မအိပ်နိုင်တဲ့ ကြမ်းပိုးများနဲ့ အိပ်ရာပေါ်
ကျေကျေနပ်နပ်ကြီး ကျောချ မက်မက်စက်စက် အိပ်ပြခဲ့တယ်။
အခန်းတိုင်းရဲ့ ထောင့်ကွေးတွေမှာ လွတ်လပ်ရေးအကြောင်း တွေးတယ်
ထိုင်ခုံပေါ် ထိုင်နေတဲ့အခါမှာလည်း လွတ်လပ်ရေးအကြောင်း တွေးတယ်။
ထမင်းစားနေတော့လည်း လွတ်လပ်ရေးအကြောင်း တွေးတယ်
လမ်းလျှောက်နေတဲ့အခါမှာလည်း လွတ်လပ်ရေးအကြောင်း တွေးတယ်
အိပ်စက်နေချိန်တောင် တော်ဝင်နန်းတော်ကြီး ဖန်ဆင်း
မုခ်ဦးရဲ့ အဝင်ဝမှာ လွတ်လပ်ရေးဆိုတဲ့ စကားလုံးကိုချိတ်ဆွဲ
သူ့ကိုယ်က သွေးတွေကိုများ ဖောက်ထုတ်ပြီး ပက်ဖျန်းနေဦးမှာလား
သူ ဘာလိုချင်လဲဆို လွတ်လပ်ရေး
သူ ဘာဆာလောင်သလဲဆို လွတ်လပ်ရေး
သူ ဘာစားမလဲဆို လွတ်လပ်ရေး
သူ ဘာသောက်မလဲဆို လွတ်လပ်ရေး
သူ ဘာဝတ်မလဲဆို လွတ်လပ်ရေး
ဒီအရေးထက် တစ်ပြားမှ ခွာစရာမရှိအောင် မွဲတယ်။
ဘယ်လောက်မွဲသလဲဆို
အိန္ဒိယခဏအနားမှာ နေရူးက ကုတ်အင်္ကျီဝယ်ပေးရတာ ကြည့်
အဲဒါ ကျုပ်တို့ခေါင်းဆောင် ကျုပ်တို့ လိုက်မမီ မမီလိုက်တဲ့
ကျုပ်တို့ရဲ့ ထာဝရခေါင်းဆောင် ဘယ်ခေတ်မှာမှ အစားထိုးခွင့်မရှိတဲ့
ကျုပ်တို့ရဲ့ ထာဝရခေါင်းဆောင် ဘယ်ကာလမှာမှ အလဲထိုးခွင့်မရှိတဲ့
ကျုပ်တို့ရဲ့ ထာဝရခေါင်းဆောင် ဘယ်လိုရိုးသားမှုကိုမှ ပြင်ဆင်ခွင့်မရှိတဲ့
ကျုပ်တို့ရဲ့ ထာဝရခေါင်းဆောင် ဘယ်လိုစွန့်လွှတ်မှုကိုမှ ပြောင်းလဲခွင့်မရှိတဲ့
ကျုပ်တို့ရဲ့ ထာဝရခေါင်းဆောင်
သူ့ကိုတစ်ချက်ထိကြည့် ပန်းလည်းပွင့်တယ် အနာဂတ်လည်းပွင့်တယ်
နေရှိရာကိုသာ ဦးညွှတ်တတ်တဲ့ နေကြာလည်း ပွင့်တယ္
နောက်ဆုံး သဲကန္တာရက လာထိမယ်ဆိုရင်တောင်
ဆူးကြားကနေ ပန်းတစ်ပွဲရဲရဲ ထပွင့်ပြမယ့်သူ။
သူဟာ တို့နိုင်ငံအတွင်းမှာ ပန်းပွင့်ဖြစ်သလောက်
နယ်ချဲ့လက်ပါးစေထက်ရောက်ခဲ့ရင် ချက်ချင်း မီးထတောက်
စကားပရိယာယ်မှာ ရန်သူကတောင် ဦးညွှတ်ရတဲ့သူ
မြန်မာအလယ် ကမ္ဘာ့အလယ် ငါတို့ရဲ့ အဓိပတိဖွား စနေသား
မွေးစက ဓားထမ်းမကျော်ဘဲ နယ်ချဲ့ကမ်းကို ကျော်ဖြတ် တက်ပြခဲ့တဲ့သူ
တိုင်းပြည်အတွက် သူပေးဆပ်သမျှ နိုင်ငံခေါင်းဆောင်တွေ ကားစီးနိုင်မှ
ပြည်သူတွေ ဆိုင်ကယ်လောက် စီးနိုင်မယ်လို့
သူ့ဘဝကိုမြှုပ်ပြီး တစ်ခွန်းမှ မပြောခဲ့ဘူး
အေးအေးချမ်းချမ်း စာလေးရေးချင်တယ် ဆိုတဲ့စကား
သူ့ဂုဏ်ပုဒ်တွေကို ဖယ်ချထားလိုက်တာ
ကဲ . . . အဲဒီစကားဟာ ကျည်တစ်ဆယ့်သုံးချက် တန်ရဲ့လားဗျာ
ခဝါသည်လက်က အဝတ်တွေကို ဖွေးဖွေးဖြူနေတဲ့စိတ်
တရားအမှန် အမှန်တရားအတွက် အောင်ဆန်းဆိုတဲ့ သွေးကို
သွန်းထုခဲ့တဲ့နေရာ နတ်မောက်ဆိုတာ ကမ္ဘာပေါ်မှာ မသေတဲ့တံဆိပ်
ဘဝတွေ ထပ်တလဲလဲ ခပ်နှိပ်လိုက်ရင်တောင်
Expire date က တစ်လက်မ ပိုတယ်။

Title: မီးလင်းဖို
By: စည်သူငြိမ်း
ရွာချနေတဲ့ မိုးက
အနွေးအိုပါ။
ရှူထုတ်လိုက်တဲ့ အငွေ့လေးက
ပါးကို လာမှန်တာ။
ဟိုဘက်လက်မောင်း
သည်ဘက်လက်မောင်း
ခေါင်းနှစ်လုံး အလေးက
ပန်းတစ်ပွင့်သာသာမျှသာ။
စကားသံတွေနဲ့ ခြုံထားတဲ့
သည်ဘုံ ပိစိကွေးဟာ
တို့လေးဦး ကမ္ဘာ။

Title: လည်ပတ်မှု
By: စမ်
ဖိဆွဲခံလိုက်ရတဲ့ စက်ဝိုင်းဟာ
သူ့အစ သူပြန်မမှတ်မိဘူး
လေးကြောင်းမျဉ်းတွေ။
လုံးဝန်းလှပစေရန် - လုံးဝန်းလှပစေသော -
လုံးဝန်းလှပများတွင် - လုံးဝန်းလှပစွာ -
လုံးဝန်းလှပကြဖို့-
ရှုံ့တွတွ စက်ဝိုင်းများကို
ရှုံ့တွတွ မင်နီဝိုင်းများနဲ့
ရှုံတွပြကြတယ်။
တစ်နေ့တစ်နေ့
မရလေ မလိုလေ
ကိုယ့်အမြီး ကိုယ်ဟပ်နေတဲ့ ခွေးတွေ
‘အို' မပါ/လာတာက လွဲလို့။
ဖောက်ချလိုက်တဲ့ ဘီယာမြှုပ်တွေဟာ
ပေါ်ဆီတက်လာသလိုလို
အောက်ကိုလျှံဆင်းဖို့လိုလို။
ဘုရားသခင်ဟာ
မင်းထဲမှာ ကိုယ့်ထဲမှာ
မင်းနဲ့ ကိုယ်ကြားက စပေ့စ်ထဲမှာ
အခိုက်အတန့်များမို့သာ ပိုခိုက်တတ်ကြပုံ။
ဒီကနေ့ သူမဟာ
မနေ့က သူမကို မေးငေါ့ပြလိုက်တယ်
ကခုန်လတ္တံ့သော ဖိတ်စာများ။

Title: ရွက်လွှင့်ပြီလေ
By: စမ်းစမ်းတင်
အလှည့်အပြောင်း တစ်ကွေ့မှာ
အကြောင်းကြောင်းတွေကြောင့်
လှေကြုံစောင့်စီးကြသူချင်း တစ်ခရီးတည်း သွားမိချိန် . . .
ရေစီး လေစီးလည်း မသိ
ဦးမသိ ပဲ့မသိလည်း
ကံကပဲ ကွက်ကြားလိုက်လေလား
အကြောင်းအပေါင်းများ ကောင်းလို့လား
လှေဦးစီးဖြစ်သွားသူရှိ
ပဲ့မနိုင် တက်မနိုင်တဲ့ ဦးစီးရဲ့လှေ
ရေမှာ အလူးလူး အလှိမ့်လှိမ့်
ရေဆန်ခရီး မကူး . . .
ကျောက်ဆောင် မရှောင်တတ်
အချောင်လမ်းလိုက် ရေစုန်မျော
ကြာရင် ဒိုက်တောမှာ သောင်တင်မယ့်ပုံ
ဒီလှေ ဒီလှေဦးစီး
ဒီခရီး ကြာလေလေ မဖြစ်လေသမို့
တစ်ကွေ့မှာပင် လမ်းပါခွဲ သင်းကွဲလည်းကွဲ
မုန်တိုင်းထဲ တိုးရင်တိုး ဝဲကန်တော့နဲ့ ရင်ဆိုင်လည်း ရင်ဆိုင်
လှိုင်းကြီးထဲ ဝင်လိုဝင် လေပြင်း ကြုံရင်ကြုံ
ရေဆန်တွေချည်း ဖြစ်ရင်ဖြစ်
ခရီးသစ် မပြင်မဖြစ်
ပြင်ဖြစ်တော့ . . . ခရီးက ပင်လယ်
ဒီပင်လယ်သာ လွတ်မြောက်ရာမို့
တက်စုံ ရွက်ကုန်လွှင့်
ရေမမြင့် ကြာမတင့်လည်း ထားရဲခဲ့လေပြီ . . .
ရေစုန်မျောခရီး။

Title: နောင်ခမ်းဦး သူမ
By: စိမ်းဝင့်
သက်တံကို မြင်တိုင်း
ကိုယ့်နောက်မှာ
နေခြည်တွေ လင်းဖြာနေတာကို
အလိုလိုသိနေသလို။
တိမ်ပင်လယ်ထဲက
တောင်ခါးပန်းမှာ
ဘာလမ်းမှ မရှိဘူးထင်ရပေမဲ့
သူတို့အားလုံး
ကိုယ်သွားမယ့်ခရီးကို
အလိုလိုသိနေတယ်။
တစ်ရက်မှာ သုံးရာသီ
ဒီနေရာမျိုးမှာ
တွန့်ဆုတ်မှုရဲ့ ဝါးမျိုခြင်းကို
ခေါင်းငုံ့ခံကြကြေးဆိုရင်
တောင်ပေါ်သူတစ်ယောက်မှပင်
ရှိနေမှာမဟုတ်။

Title: စိတ်နယ်လွန် အိပ်မက်ကုန်ကြမ်း
By: ဆလိုင်းနွေ(မင်းတပ်)
ပျော်စရာဆိုတာက
ဘယ်တုန်းက ရရှိခဲ့ဖူးပြီး
ဘယ်အချိန် ကျပျောက်မယ်မှန်းမသိရသော
ဖတ်မရတဲ့ ကဗျာတစ်ပုဒ်ပေါ့။
အခုထိုင်ရေး
အခုရတဲ့ ကဗျာတွေက
အနုသုခုမတော့ မဆန်ဘူး
ဒေါသ များများ
ခံပြင်းစိတ် များများ
အားမလို အားမရ များများ
မှန်မကြည့်ချင်စိတ် များများမှာ
ခေါင်းမဖြီးသင်
ဦးနှောက်ရှုပ်တာတော့ မပြောနဲ့။
ကဗျာဆရာအထွက်တိုးမှာ
မဂ္ဂဇင်းလောက ပိုးကျ
ဒီလိုနဲ့ ရင်ခုန်သံထိုးကျ
ဆိုးရမယ့် အနာဂတ်ဆီ
ငါ . . . ဦးမတည်လိုဘူး။
စာပေလောက
တိုးရဝှေ့ရ
ငယ်စဉ်ကာလ
ပြန်သတိရ စဉ်းစားအကြည့်
တကယ့်အယ်ဒီတာ
ဝါရင့်ကလောင်ကြား
ဖက်တွား တွယ်တက်
တစ်မျက်နှာအတွက်
သန့်သန့်ရှင်းရှင်း
အဂတိကင်းတော့ ခက်ခဲ့တယ်။
ခုတော့လည်း
သမိုင်းတစ်ခု ထုဆစ်ဖို့တိုတာ
သံသယမြူမှုန်နယ်
သက်ပြင်းကုဋေအလယ်
လှောင်ရယ်သံတွေကြား
နင်းမိတဲ့လမ်းပေါ် ဆက်လျှောက်
ဘဝဟာ မိုးသောက်ဖို့ ဝေးနေဦးမယ်။
တစ်ခါလာလည်း
ခေတ်ကိုသရော်
ပျက်ချော်ချော် ကဗျာတွေနဲ့
အရက်စော် မနံချင်တော့ဘူး။
လက်သီးလက်မောင်း
လက်ခုပ်လက်ဝါး
အားပါးတရ
ကခုန်ခွင့်တွေ မျှော်မိတယ်။

Title: တစ်စက္ကန့်လေးတွေ ပေါင်းကြည့်တဲ့အခါ
By: ဆလိုင်းမြတ်နိုးသူ
မျက်ရည်များများ ငွေနည်းနည်း
ကစားဝိုင်းတစ်ဝိုင်း ဖျံသမားလို
သေနတ်သမားလို ထိတွေ့သာယာမှု
ပုတီးလုံးတွေ တစ်လုံးချင်း တစ်လုံးချင်းအပြီး
ရေဒီယိုပိတ်သွား သီချင်းများ ကခုန်ကြသောအခါ
ရေနည်း ငါးများ တဖျတ်ဖျတ် . . . အသွေးထဲ အသားထဲ
နံရံပေါ် ငါတို့ ခြေရာလက်ရာတွေ ပြန့်ကျဲစ
ခြောက်သွေ့ စိုစွတ် လက်လုပ်စွဲကျန်မှုများ
အလေးပြုပါ၏ ထွင်းထားသော နှလုံးသားတို့
အမေနှင့်သား လင်နှင့်မယား အဖြေစောင့်စားစရာမလို
ပြောင်းဖူးရိုးဟာ ကိုးဆယ့်ငါးဒီဂရီအစောင်း
ကြယ်တို့အား ကလေးများ ကြည့်ကြ နာမည်များ ကြည့်ကြ
လည်ပတ်နေတဲ့နာရီ စက်ရပ်ပြုတ်ထွက်အသွား
လယ်ပပ်ကြားအက်ထဲက ထွက်လာသော ညည်းသံ
အဖိုအမ စာအုပ်တစ်အုပ်ပြီး တစ်အုပ်
စစ်ပွဲတစ်ပွဲပြီး တစ်ပွဲ
လိုက်ပွဲတွေ အထပ်လိုက် အလွှာလိုက် . . .
ဟမ်ဘာဂါ
တံတိုင်းဆိုတာ မိတ်ဆွေတွေကို ကာကွယ်ဖို့ ဖြစ်ပြီး
တံတားဆိုတာ ရန်သူတွေကို ကြိုဆိုဖို့
ငြိမ်းချမ်းရေး ရယူရန်ဖြစ်သည် သကာလ
(သံပြိုင် . . .သံပြိုင်)
‘အချစ်ရေ ကိုယ့်ကိုကိုယ်မှ မချစ်တတ်သူဟာ
ကမ္ဘာကြီးကိုလည်း မချစ်တတ်ဘူးကွဲ့ . . .’
ဟူသည်အထိ . . . ။

Title: ကဗျာဆရာ၂
By: ဆူးရင့်
ဆူးညှောင့်ခလုတ်တွေရဲ့ ကမ်းပါးမှာ ငါတို့ အရှင်လတ်လတ် ရှင်သန်ခဲ့တယ်
လွယ်အိတ်ထဲ အမှောင်တွေအပြည့်ထည့်ပြီး
ညအကြောင်း လုံးဝ စိတ်မဝင်စားခဲ့ဘူး
စားစရာ မရှိ၊ ဝတ်စရာ နေစရာ ရှားပါးတယ်
ကျန်းမာရေးဆိုတာ ငါတို့အတွက် အခြောက်လှန့်ဆုံး အန္တရာယ်ပဲ
ရှိတာ ဝေစားမယ် ရတာ မျှသုံးမယ် ကိုယ့်ဆဲလ်အတွက် နိုင်ရာဝန်နဲ့ ရုန်းခဲ့
ပလီပလာ ချစ်ခြင်းမေတ္တာနဲ့ အရူးကွက် မနင်းခဲ့ဘူး
အပိုစကားနဲ့ ဖားပြီး မရှင်သန်ဘူး
ဘာမှဖြစ်မလာလည်း မဖြစ်ခဲ့သမျှအရာတွေနဲ့ အဆင်ပြေခဲ့တယ်
ရှိရင် ရှိသလို ပျော်ပျော်နေမယ်
ကုန်သွားတော့လည်း ကုန်တဲ့အတိုင်း ပျော်ပျော်ငတ်မယ်
သူများတွေထက် စိတ်ဓာတ်ကို မာကျောထားတယ်
သူများတွေထက် စိတ်ဓာတ်ကို လျှော့ချ နူးညံ့ထားတယ်
တောင်လိုလို မြောက်လိုလိုတော့ မဟုတ်ဘူး
အရပ်ရှစ်မျက်နှာမှာ ငါတို့ ရှိနေခဲ့တယ်
မထူးဆန်းတဲ့ သေခြင်းဟာ အရာမထင်ဘူး
ရှင်သန်မှုနဲ့ နေထိုင်ရလည်း အကြောင်းမဟုတ်ဘူး
ပိုက်ဆံရှိ ရှိကြပေါ့၊ ခေါင်းငုံ့ပေးရလောက်အောင် ငါတို့ အရေးမစိုက်ဘူး
ငတ်ပြတ်မှုနဲ့ လမ်းစရိတ်တောင်းပြီး ပြန်ချင်ပြန်မယ်
စံစရာရှိရင် မင်းတို့ကို ရှေ့မှာထားပြီ
ခံစရာရှိရင် ငါ့တို့ အမြဲတမ်း ရှေ့မှာရှိနေမယ်
လူကြိုက်နည်းတဲ့ အနုပညာရုပ်တုကို
ပိုလို့ လူကြိုက်နည်းအောင် ထုဆစ်တတ်တာလည်း ငါတို့ပဲ
ဝေဝေဝါးဝါး ဝင်လာသူဟာ ယောင်ယောင်ဝါးဝါး ပြန်ထွက်သွားတတ်တာ
ငါတို့ ယဉ်ကျေးမှုရဲ့ အလှတရားအစစ် ဖြစ်တယ်
မအိပ်သေးဘူးလား (နိုး) မထသေးဘူးလား (ရက်စ်)
လူမရှိလို့ အထီးမကျန်ဘူး ကဗျာမရှိရင် ခြောက်သယောင်းတယ်
အပေါ်ယံတွေးပြီး ရေးလို့ရပါတယ်
လုပ်ဇာတ်ခင်းပြီး မရေးတတ်တဲ့ မာနအတွက် တရားလာမဟောပါနဲ့
ငွေကြေးနဲ့ဝင်ပြီး ဖြစ်ခွင့်မရှိသလို လူတိုင်းလည်း မရှင်သန်နိုင်တဲ့
ဝဋ်နာကံနာကြီးပိုက်လို့ စိုင်ကော်လို့ ချုံပေါ်မရောက်ချင်ဘူး
ကိုယ့်အနာနဲ့ကိုယ် ဆူးတောထဲ ပျော်နေခဲ့တာ
မင်းတို့ထင်သလို အရူးတော့ အရူးပါပဲ
ယုံကြည်ချက်အတိုင်း ပြင်ဖို့မလိုအောင်
လုံလောက်နေတဲ့ အရူးအော်သံတွေကို
စွင့်ထားတဲ့ နား၊ တွန်းသံတွေကို စိုက်ထားတဲ့ နား
ဟောက်သံတွေကို နားထောင်နေတဲ့ နားထောင်နေတဲ့
ချစ်ခြင်းမေတ္တာနဲ့ စာနာစိတ်နဲ့ အမှန်တရားနဲ့ တော်လှန်စိတ်နဲ့
နိုင်ငံတိုင်းမှာ ငါတို့ ရှိခဲ့ကြပါတယ်။

Title: အဖြေရှာ
By: ဆူးသစ်နီ
ငါ့မျက်လုံးတွေ မှေးမှေးလေးထားပြီး
ဖြည်းဖြည်းချင်း တွေးကြည့်မှ
ရေးရေးပြန်ပေါ်လာပြီ မိမာယာ
ဖိနှိပ်ချုပ်ချယ်မှုတွေ
အကျင့်ပျက်ခြစားမှုတွေ
အရေးယူထိန်းသိမ်းမှုတွေ
ပေယျာလကန်ပြုမှုတွေ
အုပ်ချုပ်ရေးမှားယွင်းမှုတွေ
ဆင်းရဲမွဲတေမှုတွေ
ပညာဉာဏ်နုံနဲ့မှုတွေ
ထုတ်ဖော်ဆန္ဒပြမှုတွေ
တွန်းလှန်ပုန်ကုန်မှုတွေနဲ့
ထိပ်တိုက်ရင်ဆိုင်မှုတွေနဲ့
အာဃာတတွေ၊ ယုံကြည်ပျက်ပြားခြင်းတွေ
ထူပြောလှတဲ့ ငါတို့အသက်တာဟာ
အလည်လွန်တဲ့ ဘီးတွေနဲ့ပဲ အလွမ်းသင့်ခွင့်ရတာမို့
ဆရာမနိုင် နှစ်ဆောင်ပြိုင်ဇာတ်ထုပ်တွေထဲ
‘ကမ္ဘာ'ဟာ 'ကဗျာ'တွေကို ဖြစ်လို့။

Title: ပုဂံ
By: ဆေးခါး
ကြီးမြတ်လေသော သမိုင်းကြောင်းများ
ဒီမြေကြီးထက်မှာတဲ့
အတိတ်တွေကို ထီထိုးတဲ့အခါမှာတောင်
ဖောက်ခွဲခွင့် မရတော့တာ
ဘယ်လောက်ကြာပြီလဲ
ပြတိုက်ကြီးကတော့ ဟီးတယ်
ပြတိုက်ထဲ ရောက်သွားသလို/ဖြစ်လာမှာလား
စေတီပုထိုးတွေကတော့
ဟိုတယ်ကြီးတွေ အဆင့်မြင့် နန်းဆန်သလို
တည်းခိုခန်းတွေက ကမ္ဘာ့အဆင့်မီ
စေတီပုထိုးတွေကြားမှာ ညနေဆို
အသားကင်နဲ့ ငါးကင်နံ့တွေနဲ့
ချီးယာ့ ခွက်ချင်း ခတ်ထိသံတွေနဲ့
ပုဂံဟာ ညနေခင်းရဲ့ မြည်းစရာတစ်ခု
ကမ္ဘာနိုင်ငံစုံတွေက မဒီချောတွေရဲ့ အလှတရားကို
ဘီယာစတေရှင်တစ်ခုကနေ အပီအပြင်
ရှူစားအားပေးလို့ရတဲ့ မြို့ပဲ
သွေးချင်းတွေကတော့ ရိုးရာ အပျော်အပါးတွေနဲ့
အစဉ်အလာမပျက် ပျော်ရင်း ပါး
ရတာလေးနဲ့ လောက်အောင် သုံး/သုဉ်း
ရှိတာလေးနဲ့ လှအောင် ဝတ်/ဝဋ်
ဒါ ပုဂံ ပုံပြင်တစ်ပုဒ်သာ ဖြစ်စေချင်ခဲ့။

Title: အချိန်ရရင် မေ့လိုက်ပါ
By: ဆက်ဝေမိုး
အခု ကျနေတဲ့ တွင်းထဲက နံရံမှာ
စာကြောင်းတစ်ကြောင်း ရောက်နှင့်နေတယ်
‘ကယ်သူမရှိ' . . . တဲ့။
ကြောင်းကျိုးမဆီလျော်တဲ့ သေခြင်းတရားတစ်ခုကြောင့်
မတော်တဆ သူရဲကောင်း မဖြစ်ချင်ဘူး
အဲဒီ အသက်ကယ်လှေပေါ်
ငါ့နာမည် တင်မသွားနဲ့။
ဘာပဲဖြစ်ဖြစ်
အချိန်ရရင် ငါ့ကို မေ့လိုက်ပါ။

Title: ၂၀၁၅ အဖြေ
By: ဆန်းထွန်းသောင်
၁၉၆၄ က ဒီပဲယင်းမြို့မှာ ကုန်စုံဆိုင်လေး ပြည်သူပိုင်အသိမ်းခံရတဲ့ အဖေကို
ပြည်သူပိုင်သိမ်းတဲ့ လူကြီးတွေက မေးခွန်းတွေမေးကြတယ်
ပြည်သူပိုင်သိမ်းတာ တရားသလား မတရားဘူးလား မေးခွန်းမေးကြတယ်
အမေကတော့ ငိုကြွေးနေပါတယ်
အမေ့ဆိုင်က မုန့်တွေ ပြည်သူ့မုန့်တွေ ဖြစ်သွားလို့
သားတို့ ယူစားလို့ မရတော့ဘူးတဲ့။
အဖေက ဖြေပါတယ်၊ ပြည်သူပိုင်အသိမ်းခံရတာ အများနဲ့အတူ
အသိမ်းခံရတာမို့ တရားတယ် မတရားတယ်ဆိုတာ
မစဉ်းစားမိလို့ မစဉ်းစားမိပါဘူးလို့ ပြန်ဖြေခဲ့ပါတယ်
အမေကတော့ ငိုကြွေးနေပါတယ်
အမေ့ဆိုင်က မုန့်တွေ ပြည်သူပိုင်မုန့်တွေ ဖြစ်သွားလို့
သားတို့ ယူစားလို့ မရတော့ဘူးတဲ့။
အဖေက စဉ်းစားပါတယ်၊ စဉ်းစားပြီး ဖြေပါတယ်
ပြည်သူပိုင်သိမ်းတာ တရားသလား မတရားဘူးလားဆိုတာ
သမိုင်းက အဖြေပေးပါလိမ့်မယ်လို့ စဉ်းစားပြီး
သမိုင်းက အဖြေပေးပါလိမ့်မယ်လို့ ဖြေလိုက်ပါတယ်
အမေကတော့ ငိုကြွေးနေပါတယ်
အမေ့ဆိုင်က မုန့်တွေ ပြည်သူပိုင်မုန့်တွေ ဖြစ်သွားလို့
သားတို့ ယူစားလို့ မရတော့ဘူးတဲ့။

Title: ကဗျာကို ကဗျာချင်း စားခဲ့တယ်
By: ဆန်းဦးမောင်
တစ်လမ်းတည်း မပြောနဲ့
တစ်ခန်းတည်း အတူထွန်းခဲ့ကြရင်တောင်
စိတ်တောက်စရာ နယ်မြေချင်း တူချင်မှတူနိုင်တာ
အချိန် နေရာ
အကွာအဝေးတွေကို ဘေးဖယ်ကြည့်လိုက်
ခင်မင်မှုဆိုတာ
အလုံးအထည်နဲ့ ပြနိုင်မှ
အရာဝင်တာမှ မဟုတ်တာ
မမြင်သာခဲ့ရင်လည်း နေ
ကွယ်ရာမှာ တိတ်တိတ်ကလေး ဝေနေတတ်တာမျိုး
ရင်ချင်းအပ်ရာ ကဗျာမှာ
ဟိုဘက်က ထွန်းရင် ဒီဘက်မှာ လင်းတယ်
ဟိုဘက်မှာ ညိုရင် ဒီဘက်မှာ ငြှိုးတယ်
ဒီဖက်က တစ်ချက်လှုပ်လိုက်တာနဲ့
ဟိုဘက်မှာ ထပွက်တော့တာပဲ
အဲဒါ ကဗျာ . . .
ဖန်တီးသူးနဲ့ ခံစားသူဟာ
အလင်းသား ကွာရင်ကွာမယ်
အတွင်းသားမှာတော့
ပင်လယ်တွေ ကိုယ်စီနက်ခဲ့ကြတယ် . . .။

Title: သူမကိုယ်သူမ ဘာမှမထိန်းချုပ်ချင်တော့ဘဲ ပျော်ပါးပစ်လိုက်ချင်တယ်တဲ့
By: ဇေယျာလင်း
မိန်းကလေးဖြစ်ရတာ နာတဲ့ဘက်ကချည်းပဲတဲ့။
သူ့အဘွား၊ အဒေါ်တွေနဲ့ အစ်မတွေကို မုန်းသတဲ့။
ချစ်သူနဲ့တစ်သက်မှာ တစ်ခါပဲ
အပြန်အလှန် သာယာပြီးပြီးချင်း
ချစ်သူကို ယတိပြတ်ဖြတ်ပြီး
အပျိုကြီးပဲ လုပ်တော့မယ်တဲ့။
ပင်ပင်းဂ်က ကြောင်ထီးလေးပေမဲ့
ငယ်တုန်းက ရပ်ကွက်ထဲက
ကြောင်ထီးကြီး လှိမ့်ကိုက်ခံရဖူးလို့
ညညဆို အိမ်မှာပဲကပ်တယ်။
ယို့မီယာက ကြောင်မကြီး။
အသက်၁၅ နှစ်ကျော်ပြီ။
ဘုရင်မကြီး။ အပျိုကြီး။
ချောမှချော။
ကျွန်တော့် အဒေါ် သေလို့ ဝင်စားတာ။
လိုင်းမှာ . . . ပြောကြဖို့တောင် စိတ်မဝင်စားတော့ဘူးလားတဲ့။
အချစ်ခံစားမှုကို ထုတ်လုတ်တဲ့
ဇီဝကလာပ်စည်းအစုအချို့
ကိုယ်မှာ ပျက်ယွင်းသွားခဲ့တာ ကြာပေါ့။
လူမှုစိတ္တဗေဒ ခွန်းကြီးခွန်းငယ်။
လူမှုရေးနဲ့ ပဋိပက္ခဟော်မုန်း။
ယဉ်ကျေးမှု မဖွံ့ဖြိုးသေးတဲ့ လိင်မှုဗေဒနဲ့ လက်တွေ့။
ငယ်တုန်းက ကျိုးပြီး ငယ်တုန်းက နာထားတာတွေဟာ ကြီးလာလည်းမပျောက်ဘူး။
လုံခြုံမှုကို တံလျှပ်မှန်းသိအောင် သူ့ကို အမြဲ ဆွဲဖြဲသတိပေးကြတယ်။
သူတို့ပဲ ရှိရမယ်လို့လည်း မဟုတ်ပါဘူး။
ဘာမှ မမြဲဘူးဆိုတာဖြစ်ပြီးသားတွေ ပြန်မဖြစ်ဘူးလို့ မပါဘူး။
de`ja` vu။
အိမ်နားက သစ်ပင်ကြီးပေါ်မှာ ဥဩဟာ မနက်တိုင်း လာလာမြည်တယ်။
မနက် ၅ နဲ့ ၇ ကြား။
မနီးစပ်ခင်ကြားက လူပျိုဘဝကို ဝမ်းနည်းမှုနဲ့ သုံးသပ်လိုက်တယ်။
ကွပ်မျက်လိုက်ကြပြန်ပြီတဲ့။
တိုက်ခိုက်ခံရလို့ သေကြေရပြန်ပြီတဲ့။
သင်္ဘောမှောက်ပြန်ပြီတဲ့။
လွှတ်တော် ခေါ်ပြန်ပြီတဲ့။
ဆင်းရဲတာတွေ၊ ချမ်းသာတာတွေ၊ တရားတာတွေ ၊ မတရားတာတွေ။ . . .
သူငယ်ချင်းရဲ့အစ်မ လှေကားပေါ်က ပြုတ်ကျတာ
နံရိုး ၄ချောင်း ကျိုးသွားတယ်။
traumatol ဆိုလား တင်ထားတယ်တဲ့။
နာကျင်လို့ အော်ဟစ်နေတာပဲတဲ့။
ဆေးရုံမှာလာဖွင့်တဲ့ Feel ဆိုင်ဟာ ရောင်းရလွန်းလို့
အလှူပေးနေသလား အောက်မေ့ရတယ်။
ထိုင်စရာတောင် မရှိဘူး။
မိမိရဲ့ အာရုံကျမှု စက်ဝိုင်းအတွင်းမှာပဲ
အဓိပ္ပာယ် အနက်ကောက်လေ့ရှိကြတာပဲ ဆိုရင်ပေါ့လေ။
ပြန်လည်ဖော်ပြခြင်း (ဝါ) ကိုယ်စားပြုဖော်ပြခြင်း representation ဟာ
(၁) တုပခြင်း mimesis
(၂) ဖွင့်ဟဖော်ထုတ်ခြင်း expression နဲ့
(၃) ထိုးဇာတ်ဖြစ်ခြင်း fiction တို့ကို
စာရေးသားခြင်းလုပ်ရပ် the art of writing နဲ့ ဘယ်လိုချိတ်ဆက်ရတယ်ဆိုတာ . . .
ဩရှဗစ်တ်ဇ် အဖြစ်အပျက်ကြီး ကြုံခဲ့ရပြီးမှ
လစ်ရစ်က်ကဗျာတွေ ရေးတာဟာ ရိုင်းစိုင်းရာကျတယ်
_ သီအိုဒေါ် အဒေါနိုး Theodor Adorno
လူတစ်ယောက်ဟာ အခြားတစ်ယောက်ရဲ့ ပျော်ရာပျော်ကြောင်း ထိုးဇာတ်။
အဲ့သလို စကားတစ်ခွန်းကို ယုံယုံကြည်ကြည် တိတိပပ ပြောထွက်ရဲဖို့ဆိုတာ
ဘာမှမသိမှဘဲ ဖြစ်နိုင်ခြေရှိတယ်။
ဒါမှမဟုတ်၊ သိမှုတွေကိုပယ်ပြီး တမင် ပြောချင်လို့ ပြောတာ။
အားလုံးကို ဆားကစ်တွေလို ချိတ်ဆက်ထားတဲ့ ဘာသာစကားပါပဲ။
( ကဲ . . . ကြည့်၊ ပြောလိုက်ပြန်ပြီ)။
သူမကို နားလည်နိုင်မယ့်
တစ်ယောက်လောက်နဲ့ပဲ သူမဘဝဟာ လုံလောက်ပါပြီတဲ့။
ဒါဆို ကိုယ်ဘယ်တော့မှမဖြစ်နိုင်တာ
သေချာတယ်လို့ ပြောလိုက်ပြီး
စားပွဲပေါ်ကနေ ပင်းဂ်လေး အစာအော်တောင်းနေတာကို
သူ့ကိုကြောင်စာ လက်တစ်နှိုက်စာ ကျွေးပြီး သူ့ကျောကို ပွတ်သပ်ပေးလိုက်တယ်။
သူ့လည်ချောင်းထဲကနေ ဂရူး ဂရူးလို့ ကျေနပ်သံထွက်လာတယ်။
စားနေရင်း ဘေးက စာအုပ်ပုံကို ကန်ချပစ်လိုက်သေးတယ်။
ဖီလော်ဆော်ဖီတွေ ၊ ကဗျာဗေဒတွေ ကြမ်းပြင်ပေါ် ပြုတ်ကျသွားကြတယ်။
၁၁ရာစုလောက်တုန်းကလည်း သမိုင်းမတွင်ခဲ့တဲ့ ကျန်စစ်သားတွေမှာလည်း ဒါမျိုးတွေ ကြုံခဲ့ရမှာပါပဲ။
လူတွေဟာ အမျိုးအစားမတူတဲ့ ပိုးကောင်တွေလည်း ဖြစ်တယ်ဆိုတာ သက်သေပြဖို့ လိုဦးမလား။
ကာ့ဖ်ကာဟာ ကြံ့လိုချိုပါတဲ့ ပိုးတောင်မာ အကောင်းမည်းကြီး ဖြစ်တယ်။
မှန်ထဲကြည့်လိုက်တိုင်း နဖူးမှာ ချိုပေါက်စရာ အရာတောင် မတွေ့ရလို့ အစဉ်အမြဲ ဝမ်းနည်းကြေကွဲနေရသူပါကွာ ။
ကျောင်းသားသပိတ်စစ်ကြောင်းကို ရန်ကုန်ထဲ လုံးဝလာခွင့်ပြုမှာ မဟုတ်ဘူးတဲ့။
ဆင်ခြင်တုံတရားရဲ့ ရွှေခေတ်တဲ့လား။
နာစွစွပ်စ်ရဲ့ ပုံရိပ်။
ကြောင်းမဟုတ် တစ်ကြောင်းထက်ပိုတဲ့ အကြောင်းကြောင်းများကြောင့် စီးကျရင်း အသက်ကို ယူငင်သွားနေမှာပါပဲ။
မဟုတ်ဘူးလား ကမ္ဘာကြီးရေ . . .။
အရောင်တွေ ၊ အနံ့တွေ၊ အရသာတွေ၊ အရွယ်အစားတွေ၊ အဓိပ္ပာယ်တွေ၊ တန်ဖိုးတွေ ကျွတ်လွယ်လွန်းပါတယ်။
ညည အိမ်ပြန်ရောက်လို့ ပင်းဂ်ကိုမတွေ့ရင် တစ်ခြံလုံး လှည့်ပတ်အော်ခေါ်တော့တာပဲ။
ပင်းဂ်၊ ပင်းဂ်ပင်းဂ်၊ ပင်းဂ်လေးရေ . . . ပါးပါး ပြန်လာပြီလေ။
ညောင်။ ညောာာာာာ င်။
အမှောင်ထဲက ပြေးထွက်လာပြီး ခြေအစုံကို လှည့်ပတ်ပွတ်တော့တာပဲ။
သူတို့ဘာသာ သူတို့ လင်းလင်းမှိန်မှိန် ကျွမ်းကျွမ်းကြွေကြွေ ကိုယ်နဲ့ ဘာမှပတ်သက်တာမှ မဟုတ်တာပဲ။

Title: ဟိတ်များ
By: ဇေသော်(စကားဝါမြေ)
ကျရှုံးခဲ့သလား
ကိုယ့်ကိုယ်ကိုယ် ပြန်မေးကြည့်တော့
ကိုယ့်ကိုယ်ကိုယ် ပြန်မဖြေ
နေထွင်နေဝင်ကို
တစ်ပြိုင်နက်တည်း ကြည့်ချင်နေတဲ့ ကောင်မျိုးပါ
တစ်ဘက်က အရယ်၊ တစ်ဘက်က အငို
တစ်ဘက်က အလို၊ တစ်ဘက်က အပို
တစ်ဘက်က စစ်၊ တစ်ဘက်က အချစ်
ခံစားစိတ်ကျကွဲပြီ
ယောနိသော မနသိကာရ
လွယ်လွယ်နဲ့ ချိတ်လို့မရ
အမှားတွေ မထားခဲ့သေးဘူးလား လူကြီးမင်းများ
အမှန်နဲ့ မတည့်နိုင်သေးဘူးလား လူကြီးမင်းများ
ဘဝမှာ
တရားနဲ့ ဓား တွဲသုံးနေရတာ မုန်းတယ်။

Title: Shopping Mall
By: ဇော်ထိန်
မြို့ပြရဲ့မျက်နှာမှာ တံဆိပ်ကပ်ထားသလို ဒေါင်လိုက်ဒဏ်ရာကြီးနဲ့
အညှီမှာယင်အုံမြဲ လူအများစည်ကားရာ လမ်းသလား စီးဝင်မျောပါသွား၊
ဓာတ်လှေကားမှာ ငြိမ့်ခနဲ မြောက်ပါတက်ပြီ၊
လိုချင်တာ နည်းနည်း မလိုချင်တာများများ
မိန်းမစီးဖိနပ်တွေ ဒေါက်မြင့် ၊ ခုံမြင့်၊
ဘဝင်မြင့်၊ မိန်းမလှလှ စကတ်တိုတို မိတ်ကပ်ခြယ်သမျက်နှာ၊
ငွေရေစက်က အသံလို ရယ်သံ
တဖျပ်ဖျပ် လက်နေတဲ့ ဟိုစိတ်ဒီစိတ်၊
ရွာလေရာ ရေမပါလည်း ရေပန်းမှာ တသွင်သွင်
အခန်းထဲ မိုးအတုနဲ့ ရေပြည့်အိုးလျှံကျသံ တဖျန်းဖျန်း၊
သရုပ်ဆောင် ကော်ရုပ်မဟာ ကော့လန်ကော့လန် ရှက်မိ
အဝတ်တွေ ချွတ်ထားတဲ့မိန်းမလို မရှက်တရှက် အပြုံးနဲ့ ဇိမ်ဆတ်ဆတ်အလှနဲ့၊
ကြော်ငြာမှာ ဝင်ဆံ့တဲ့ ကလေးငယ်ကျော်ကြားတဲ့ တံဆိပ်ကို ကောက်ကိုင်တယ်။
' ငယ်' လို့ ကလေးလို့ အထူးပြုရပေမဲ့
အထူးပြုတပ်ဆင်စရာ ကလေးမှာ ဂုဏ်အထပ်ထပ်
ကလေးလည်း ကလေး လူကြီးဆိုလည်း လူကြီး လူညစ်လေးဆိုလည်း လူညစ်လေး၊
သေသပ်လှပစွာ ဖျက်ဆီးခံရ၊
ခေတ်က နေရာချထားတဲ့အတိုင်း စွန်းပေနေတဲ့ကလေးငယ်၊
မရိုးသားတဲ့ စားသုံးသူဝါဒရဲ့သားကောင်။
လိုချင်တာအကုန် လှည်းတစ်လုံးမဆံ့
Ready Made လောဘ အိတ်ခွံများနဲ့ မြင်းဇက်ကြိုးလို ကလေးလက်ကို ဆောင့်ဆွဲလိုက်တယ်။
ခွာသံတွေ ၊ ရှေးခေတ် စစ်တလင်းရောက် ဟည်းထရယ်သံတွေ၊
ဒေါသဖုန်မှုန်တွေ ဖုန်းထဲက ဆဲသံတွေ နံရံတွေမှာ အထပ်ထပ်မြည်သံ ဆင့်ထွက်လာ
ဖိနပ်တွေဟာ စစ်မြင်းခွာပေါက်သံတွေလို
Shopping Mallနံရံမှာ ညှို့မျက်လုံးနဲ့ မယဉ်ကျေးတဲ့မိန်းမ ဆိုင်ထဲမှာ လမ်းသလား၊
အတွင်းခံကြော်ငြာတဲ့ ကော်ရုပ်မလို ကောင်မဟာ
ဆိုင်ထောင့် စင်္ကြလမ်းအချိုးမှာ ပိုက်ဆံအိတ်ကြီးကြီးနဲ့ စောင့်နေတာလိုလို၊
ဖုန်းခေါ်မှု ဝင်စားနေသလိုလို၊
စပိုင်လုပ်နေတာလိုလို 3D မျက်နှာနဲ့ ပုလဲလည်ဆွဲ ရင်ဟိုက်မှာ။
သူ့ရပ်တည်မှု မသိရတဲ့ အခြေအနေမှာ လိုချင်တဲ့ ပစ္စည်းကို ကောက်ကိုင်ကြည့်လိုက်တယ်
Made in Chinaတဲ့။
ထပ်ကောက်ကိုင်ကြည့်လိုက်တယ်။
ပြန်ချလိုက်တယ်။ တွေဝေသွားတယ်။
နားထဲEar Phoneထည့်ပြီး သီချင်းနဲ့ ခေါင်းညိတ်လိုက်တယ်။
အပြင်က အသံအစစ်တွေက လူသံနဲ့မတူဘဲ တိရစ္ဆာန်ညည်းသံလိုလို ၊
မာန်ဖီ တိုက်ခိုက်သံနဲ့ ဆက်သွယ်မှုကွန်ရက် ချဲ့ကား၊ ကားသွားတဲ့ ဈေးကွက်ရဲ့ ဝယ်လိုအားထဲ
လူရဲ့ ရှင်သန်လိုမှုကို ထုပ်ပိုး ကုန်ပစ္စည်းထဲထည့်ကာ ကြော်ငြာလိုက်တယ်။
ဈေးဝယ်လက်တွန်းလှည်းထဲမှာ
တခြားကမ္ဘာကရောက်လာတဲ့ ရွှေရည်စိမ်ပျော်ရွှင်မှုနဲ့ မရေရာတဲ့ လူအဖြစ်ရဲ့ အရသာ၊ အဆိပ်သင့်အစာတွေ။
တစ်ခုချင်းစီရဲ့ ကုတ်နံပါတ်တွေမှာ သေခြင်းတရားရဲ့ သွေးဆောင်ပါဝင်မှုကို
လှပအောင် ထုပ်ပိုးပြီး အသင့်ကောက်ယူရုံ၊
အမှန်ရှိတရားရဲ့ ပြိုင်ဆိုင်မှုကြောင့် မြင့်တက်လာတဲ့ နည်းပညာများ၊
လူ့အဖြစ်ဟာ စိတ်ကြီးဝင်စရာ၊ ပျော်စရာဟာ Shopping Mall ထဲမှာ။
ငွေဟာ အရာရာရဲ့ ဖန်ဆင်းရှင် God ရဲ့ အိတ်ကပ်ထဲမှာပင် ငွေဟာ သက်ရှိအဆောင်။
ကြင်နာမှု၊ ရိုသေကိုင်းရှိုင်းမှု၊ လူမှုရေးရာနဲ့ တွေ့ဆုံပျော်ရွှင်မှုတွေဟာ ငွေသော့နဲ့ဖွင့်မှ။
Shopping Mallထဲမှာ အရာရာဟာ ရပ်တည်မှုကို တွေဝေစေလိမ့်မယ်။
အလိုရမ္မက်နည်းတောင်မှ လည်းတစ်လုံးမဆံ့ သယ်ဆောင်သွား။
လက်တွန်းဈေးဝယ်လှည်းကို တွန်းလို့ သံသရာတစ်လျှောက် ဈေးဝယ်လှည်းဘီးရာတွေ ။

Title: ချိုးကလေးသို့
By: ဇော်နောင်
နံနက်နိုးက
အိပ်ရာထတိုင်း၊ ချမ်းမြေ့သံစဉ်
ချိုဝေလွင်ကို၊ နားဆင်ပါရ
ကြည်နူးရလျှင် . . .
ဘဘမှိုင်းကို လွမ်းမိတယ်။
အမေမာကို လွမ်းမိတယ်။
ဆရာတာရာကို လွမ်းမိတယ်။
ချိုးကလေး သင်
သင့်သံစဉ်ကို၊ ကြည်လင်ပြတ်သား
ကမ္ဘာကြားစေ . . .
လူသားရင်တွင်း။ ဝင်ရောက်ချဉ်းကာ
စီးဆင်းသော်က ကောင်းလေစွ။
သင် တောင်းဆိုလော့၊
(ထိုသို့ စစ်ပွဲ၊ ရပ်စဲကြပါ၊
ကွဲပြားယူဆ၊ ညှိနှိုင်းကြပါ၊
စားပွဲဝိုင်းမှာ၊ အဖြေရှာပါ၊
ရာစုအသစ်၊ ထောင်စုခေတ်မှာ
ဒါ ယဉ်ကျေးမှု၊ သတိပြု
လူ့နှလုံးသား၊ သိဉာဏ်ပွား၍
ခံစားတတ်စေ ကျင့်တတ်စေ)ဟု
နှုတ်ချွေဖွဖွ
တရားပြ
နားချပေးစေချင်တော့သည်။

Title: ကျောင်းတော်က ရန်စွယ်အသွယ်သွယ်ကြား
By: ဇော်လူစိမ်း
နေ့ရက်များထဲ ကျပ်တည်းစွာ လိုက်ပါကြ
မျှော်လင့်ခြင်းကို အိမ်ပြန်မပို့နိုင်သူများ။
ကံတရားအဖြစ်က ထမင်းသိုး ၊ ဟင်းသိုးနဲ့
အဆိပ်ခတ်ထားတဲ့ အကုသိုလ်။
မရောက်တော့ဘူးလို့ မင်း မငြင်းဘူး
ရောက်နေပြီလို့ ငါ ဝန်မခံမိ။
အုတ်ခဲကျိုးမှတ်လို့ ကောက်ကိုင်မိလိုက်တာ
ပူပူနွေးနွေး နှလုံးသား ဖြစ်နေရတယ်လို့။
လမ်းကြောင်းကို လုပ်ကြံရင်
လမ်းသစ်တွေ လွှမ်းသွားမယ် မုချ
ငတ်နေတဲ့ခွေးကို ငါးစိမ်းကျွေးသလို
ဒီစကားကိုပဲ ငါတို့ ထပ်ခါထပ်ခါ ထိုးကျွေးလိုက်
လမ်းသစ်တွေ လွှမ်းသွားမယ်လို့ ထိုးဟပ်လိုက်
ကြေးရုပ်လား
ကျောက်ရုပ်လား
နတ်စိမ်းလား
အယူတိမ်းခွင့်ရှိလို့ မင်းတို့ ဆုတောင်းကြ။
နှလုံးသားမှတ်လို့ ဆုပ်ကိုင်လိုက်မိတာ
သွေးစွန်းနေတဲ့ အုတ်ခဲကျိုး ဖြစ်နေရတယ်လို့။

Title: ၂၇
By: ဇော်သက်ထွေး
မျက်ရည်တစ်စက်ကျတိုင်း
ပန်းတစ်ပွင့် ပွင့်ကြေးဆို
ဥယျာဉ်မြို့တော် ဖြစ်လောက်ပြီ
ခံစားရတိုင်း
အိပ်ရာထဲ လှဲနေရရင်
ကျောအရေပြား ကွာလောက်ပြီ။
ဒီမှာ . . . အညိုမလေးရယ်
မှတ်စုစာအုပ်ထဲ
စာတိုစာရှည်တွေလည်း ရေးမနေပါနဲ့
ဗေဒင်တွေလည်း မေးမနေပါနဲ့။
ဘဝဆိုတာ
စံပယ်ပွင့်သလို လွယ်ကူနေရင်
မင်းခြေထောက် ၁၆ပဲရည် foot chainနဲ့
နေမှာပေါ့။
တွယ်မိတွယ်ရာ မတွယ်ပါနဲ့
တို့ . . . ရေဒီယိုဖွင့်မယ်
ခေါက်ဆွဲခြောက်နဲ့ ကြက်ဉပြုတ်သောက်မယ်
ခု . . . ဘာဖြစ်သေးလဲ
မနက် ၇နာရီမှာ နေထွက်မယ်
၁၀နာရီမှာ အလုပ်သွားကြမယ်
ဒီလိုနဲ့ ဖြတ်သန်းခဲ့
နွေဦး ၈ကြိမ်။

Title: … … ….
By: ဇော်ဇော်အောင်
ဒီနေရာမှာ
ဂန္ဓမာပန်းဝါတစ်ခင်း
ဖြန့်ကျင်းစိုက်ပျိုးထားနှင့်ပါ။
သိလား
တစ်ချိန်ကဒီနေရာမှာ
မျိုးမစစ်တဲ့ လူ့တိရစ္ဆာန်တွေ
ဖောက်ခွဲဖျက်ဆီးသွားတဲ့
အဆောက်အအုံတစ်ခု
ရှိခဲ့တယ်။
ငါတို့ရင်ထဲအသည်းထဲ
ငါတို့နှလုံးသားထဲက
နှလုံးသားနန်းတော်
သမဂ္ဂအဆောက်အအုံ။
ရာဇဝင်မှာ တင်သွားတဲ့
သင်းတို့ရဲ့ကြွေး
ဆပ်ပြီးသွားတဲ့နေ့
ငါတို့နန်းတော်ကို
ပြန်လည်တည်ဆောက်ကြမယ်။

Title: အခုထိ မူစရာမရှိတဲ့ လိပ်စာနဲ့ အခြင်းအရာဟာ ငါ့လက်ထဲမှာ
By: ဇိုမြတ်လင်း
တစ်ယောက်ယောက် စိုပါစေဆိုတဲ့ အတ္တနဲ့ပဲ
မိုးဟာ ရွာပါတယ်ဆိုတဲ့အကြောင်း
ဒီလိုနဲ့ပဲ ဆောင်းဟာ ဟောင်းလောင်းဖွင့်လျက်
ငါ့ဆီရောက်လာတာ ကောင်းလား
ဗိုလ်ခြေတစ်သောင်းလောက်နဲ့ပဲ မှန်တယ်ဆိုတာတွေ လှည့်ထွက်သွားရုံဆို
ရှိတဲ့ခံစစ်
နည်းနည်းနဲ့ ကျဲကျဲ ဝိုင်းထားဦးမှာ
ဘယ်လိုလဲ ကျဉ်စက်တစ်ချက်တို့တိုင်း တစ်ခါကုန်းထနေတဲ့ ကဗျာဟာ
ဘာမဆို ပြီးတဲ့အကြောင်းနဲ့ ရာဇသံပို့လိုက်ပါတယ်
ခင်ဗျားကြောင်းထားတဲ့ လမ်းအတိုင်း ဝင်မလာရင် ကျိုးမှာပဲလို့
ကြိုမပြောကြေး
ကြေးဟာ ကျွေးထားတဲ့ လက်ပေါ်မှာဆို
ဒါဟာ ခေတ်ရဲ့လိုအပ်ချက်လား
ခိုးစားရင် ခိုက်တတ်တာ ခေတ်ပေါ်တေးမဟုတ်သလို
ကိုင်ထားတဲ့ခေတ်ကို ဘယ်ခွက်ထဲထည့်ပြီး
ဘယ်လိုရုန်းကန်မှုနဲ့ ယူနစ်ထုတ်ရမလဲ သိချင်
တကယ်ဆို ခေတ်ဟာ ဖြန့်လိုက်ရင် မီးပေါက်ရာချည်းပဲလို့
ငါ့ဟာငါ လက်တို့လာရတာလည်း ငြီးငွေ့ဖွယ်ရာဖြစ်တာကြာ
ကိုယ့်ကို ပစ်တဲ့ဓား သူများဒိုင်း ယူကာတာလောက် ရှက်ဖွယ်
ဒီအခြင်းအရာကိုပဲ ငါလည်း နှာစေးခဲ့တဲ့အကြောင်း
ဘယ်အရပ် မျက်နှာမူပြီး ဘယ်သူကကို ဘယ်လိုပြောရမလဲ
လူဟာ လူ့သဘောနဲ့ တစ်သားတည်းကျခဲ့တယ် ဆိုတဲ့စကားနဲ
ဒီစာကို
ကဗျာလုပ် ခေါင်းစဉ်တပ် ပို့လိုက်တယ်။

Title: နှလုံးနာ
By: ဇန်နဝါရီ
တစ်ယောက်နဲ့တစ်ယောက် လက်ညိုးထိုးနေရုံနဲ့တော့
ဒီရွှေနိုင်ငံဟာ လှပလာမှာ မဟုတ်ဘူးဆိုရင်
သူ့နှလုံးအိမ်ထဲမှာ အဆိပ်တွေစူးနေလို့
ဟော . . .
ဟိုးမှာ နှင်းတွေကျနေတာ တွေ့လား
သစ်ပင်တွေ ငိုနေတာဖြစ်မယ်
ငါကိုင်ထားတဲ့ ငွေကြေးတွေထဲမှာ
သွေးမျက်ရည်တွေပါနေတာ သိလား
ကောလာဟလ
သတင်းတွေ
အတင်းတွေ
အဖျင်းတွေနဲ့
ပြေးတမ်းလိုက်တမ်း
ကစားခဲ့ကြဖူးတယ်
ငွေဝယ်ကျွန်ဆိုတာ
ငွေက ဝယ်တာလား ငွေကို ဝယ်တာလား
သေချာတာတစ်ခုက
ဘယ်သူကြောင့် ဘယ်ဝါ့ကြောင့်
ငါက ဘာဖြစ်ရတယ်ဆိုတာ
လူညံ့တွေ အယူအဆပါ
ကိုယ့်ခံယူချက်လောက်တော့
ဘယ်အရာကမှ အဓိကမကျဘူး
အများကောင်းစားစေချင်တာ သေချာလား
စေတနာအမှန်ပါဆိုရင် ပရဟိတလုပ်ပါ
နိုင်ငံရေးမှာ ဝါဒဖြန့်နည်း နည်းနည်းပါတယ်ထင်လို့
သူများတွေလုပ်နေတာ မကြိုက်ဘူးမဟုတ်လား
ကိုယ်ကိုယ်တိုင် ထလုပ်သွားပါ
ဒါဆို
မနက်ဖြန်မှာ ရန်ကုန်မြို့တော်ကြီးဟာ
အမှိုက်တွေ ကားတွေ ပြည့်ကျပ်ညပ်နေမှာ
မဟုတ်တော့ပါဘူး
ဘယ်သူ့ကိုမှ လက်ဆွဲ တွဲမခေါ်ချင်ဘူးဆိုတာတော့
သေချာတယ်
ငါ့ရှင် သေရင် ငါ့ရှင် မျိုးဆက်ပြတ်ပြီ
လက်ပ်တော့ကို ပိတ်လိုက်ပါ
မီးတွေလည်း ပိတ်လိုက်ပါ
ဖယောင်းတိုင်လည်း ငြှိမ်းလိုက်ပါ
အနည်းဆုံးတော့
ငွေ ၂၀၀၀ သက်သာပါစေ
အပြင်မထွက်ဘဲ အိပ်လိုက်ပါ
နယ်လှည့်ပါးရိုက်တာ မခံရဖို့
ပြီးတော့ . . .
ဆောင်ပုဒ်နဲ့ ဆိုင်းဘုတ် အများဆုံးရှိတဲ့
ရွှေနိုင်ငံတော်အသစ် စစ်စစ်ကြီးမှာ
အိုဘယ့် နင်းပြား ဆင်းရဲသား
အုတ်ကြားမြက်ပေါက်တယ်။

Title: ရထား
By: ညရိပ်မှော်
‘ကျေးဇူးပြု၍ နားဆင်ပါ
ကဗျာရထား မကြာခင်အချိန်တွင်းမှာ
ဘူတာအတွင်းသို့ ဆိုက်ရောက်ပါတော့မယ်'
ခုနကပဲ
ဘယ်တော့မှမရပ် တစ်ဟုန်ထိုးပြေးလွှား
ခုတော့လည်း
မျက်စိစုံမှိတ် စိတ်ဒုန်းဒုန်းချ ငြိမ်သက်လို့
အတင်း အထုပ်ဆွဲချသူ/အလုအယက်
အထုတ်ပစ်တင်သူ ဒီအချိန်လေးပဲ
စားကောင်းခြင်း သောက်ကောင်းခြင်းနဲ့
အသက်ဝအောင် ရှူထား
မကြာခင် ရေငုံနှုတ်ပိတ်နေရမယ်
ခြေဆန့် လက်ဆန့် ကဗျာဆန့်
အသက်ဆန့် ရေသစ်ဖြည့်သူဖြည့်
ရေဟောင်းစွန့်သူစွန့် နေရာမရှာ
ကဗျာရှာသူရှာ အစားစားရင်းနဲ့
ပြောလက်စ စကားတွေ ပြန်ဆက်လို့ဆက်
တစ်ယောက်တစ်ပေါက်နဲ့
အပေါက်ပေါင်း မြောက်မြားစွာ
ပါးစပ်တစ်ပေါက်သာ ပိတ်လိုက်မယ်
အပေါက်တစ်ရာ ပိတ်ဖို့မလွယ်ဘူး
(ခေါင်မိုးအပေါက်ဖာသူ၏ အဆို)
ဒါဆို ပထမစကားကို
ပြန်ပြင်ရတော့မလို
‘ကျေးဇူးပြု၍ နားဆင်ပါ
ကဗျာရထား မကြာခင်အချိန်တွင်းမှာ
ဘူတာအတွင်းမှ ပြန်လည်ထွက်ခွာပါတော့မည်'။

Title: တစ်ခွန်းဆိုင်
By: ညီတင့်
ဒါက ချစ်ခြင်းမေတ္တာပေါ့
မဟုတ်ပါဘူး နှစ်ဆယ်ရာစုကတည်းက ရောင်းမစွံတော့တဲ့ ပစ္စည်းတစ်မျိုးပါ။
ဒါက ရိုးသားမှုပါ
အရောင်းထိုင်း နှစ်ချို့ အန်းဒိတ် ကုန်ပစ္စည်းပေါ့
ဒါက မိသားစုဘဝတွေ
ဂိုထောင်ထဲထည့် သိမ်းရတော့မှာမို့ အသင့်ထုပ်ပိုးထားတာပါ။
လက်ပံတောင်းတောင်လား လက်ကျန်ပစ္စည်း ပြတ်သွားပြီ
စိတ်ချပါ နောက်ထပ် ဒီတောင်မျိုးနဲ့ လုံးဝ အနံ့တူ အရသာတူ
ဒီဇိုင်းအသစ် ကုန်ပစ္စည်းအသစ် တင်သွင်းရောင်းချပေးဦးမှာ ဖြစ်ပါတယ်။
ပုဒ်မ ၁၈၊ ၁၉ ငါးနှစ်ဆက်တိုက် top ten စာရင်းဝင်
အရောင်းသွက် ကုန်ပစ္စည်းတွေ များမှများ
လိုင်ဇာ ပီအာ သမီးလေးကျေးရွာ မီကျောင်းကန် ဓမ္မစေတီခေါင်းလောင်း
စသည်ဖြင့် . . .။
ငြိမ်းချမ်းရေး ချိုးငှက်က ရောင်းဖို့မဟုတ်ပါဘူးရှင်
ဈေးဝယ်လာတဲ့ ဖောက်သည် ကပ်စ်တန်မာတွေ
အပျင်းပြေ ရီဝေငေးမောရအောင် အလှပြရုံသက်သက် ပြထားတာပါ။
ဝမ်းနည်းပါတယ် သမီးတို့ ထိုင်ဝမ်အော်ကျူပိုင်း မထားပါဘူး
ဒီလို ဂုဏ်သိက္ခာကင်းမဲ့တဲ့ ကုန်ပစ္စည်းမျိုးကို
လုံးဝ လုံးဝ ရောင်းချမှာ မဟုတ်တဲ့အကြောင်း
ရှေ့မှာ ပွင့်လင်းမြင်သာ ဆိုင်းဘုတ်ထောင်ထားပါတယ် ဦး။
ဪ . . . ဟုတ်ကဲ့ ရှိပါတယ် ရှိပါတယ်
သမဂ္ဂလို့ မေးလိုက်လို့ ဝန်ထမ်းကလေးတွေ ရွာလည်သွားတာကို
ဒါကို ကျွန်တော်တို့ဆိုင်မှာ ယူနီယံလို့ ခေါ်ပါတယ်
ကျောင်းသားယူနီယံ ဆရာ၊ ဆရာမ ယူနီယံ
အလုပ်သမားယူနီယံ၊ လယ်သမားယူနီယံ
လွှတ်တော်ယူနီယံ အမတ်မင်းယူနီယံ ဝန်ကြီးယူနီယံ သမ္မတယူနီယံ
ဘယ်ယူနီယံ ဘယ်လောက်ထုတ်ပိုးပြီး အိမ်အရောက် ပို့ပေးစေချင်ပါသလဲခင်ဗျာ။
ဟောဒါလေး နွေရာသီ အို့အို့အေးအေး ဝတ်လို့ရတယ်
သူ့ကို ပြောင်းပြန်လှန်လိုက်
ဟောဒီလို ခေါက်ချိုးချလိုက်
လေလုံမိုးလုံ မိုးကာအင်္ကျီအဖြစ် ဝတ်လို့ရတယ်။
တစ်ခွန်းဆိုင် ဆိုပေမဲ့
တစ်ခွန်းပြောပြီး တစ်ခွန်းမေ့သွားတတ်တဲ့ တစ်ခွန်းဆိုင်
တစ်ခွန်းဈေး ဆိုပေမဲ့
ဝယ်သူလာတိုင်း ဈေးနှုန်းပြောင်းပြောင်းကပ်တတ်တဲ့ တစ်ခွန်းဆိုင်။

Title: ဒေါင်းလုတ်ဆွဲနေသော
By: ညီမင်းဝေ
ဦးထုပ်အနက်ရောင်ဆောင်းသူကို လိုအပ်တာက စလိုက်
ကျရှုံးချိန်မှာ အကျမနာဖို့ ခဏလောက်လေ။ တွေးကြည့်
ပြန်မပေးရသေးဘူးလေ မကျေနပ်ချက်တွေ အလုံပိတ်တာ ကြာနေပြီ
ပေါင်တံဖွေးလွန်းသူ သမင်မလေးကိုမှ မျက်စပစ်ပြမိလိုက်တာ
တောတွေတောင်တွေပါ ချကျွေးလိုက်ရတော့တာပဲ ဆိုတဲ့စကား
ကားတွေဟာ အချိန်မတော်မှ လက်ဖက်ရည်ဆိုင် ထွက်ထိုင်ကြတာလား
အရုပ်ဝယ်ပေးခိုင်းတဲ့ တစ္ဆေတစ်ကောင်ဟာ
မျက်မှန်တပ်ပြီး တရားတွေ စဟောလာ
ငွေစကားပြောဖို့ ငွေကို စကားပြောသင်ပေးနေရမှ ဘဝဆိုတာ ဖြစ်လာပုံရ
အဆင်မပြေမှုဆိုပြီး ထည့်ထည့်လှော်နေကြတာတွေ ရပ်လိုက်တော့
နာရေးသတင်းတစ်ခုက ပျော်စရာကောင်းမယ်ဆိုတာလည်း သိထားဦး
လွတ်ထွက်သွားပြီး ဘောင်တွေကို မလွတ်မလပ်တွေ့ရတာဟာ
ဒီနေရာမှာ စတွေ့တာဆိုတော့လည်း စောင့်နေလိုက်ရုံ။

Title: ဆယ့်တစ်မီး ကပွဲ
By: ညီမြင့်
အဖြူရောင်
သူ၏လောင်စာသည် စုပ်မျိုရေး
ကြွေးကြော်တေးနဲ့ ခရီးဆက်
ခုဖြစ်နေတာ ပြဿနာ
မီးခွက်ထွန်းရှာ မဟုတ်ရပါဘူးကွဲ့။
ကြီးကြီးကျယ်ကျယ်ကြီး သင် မတွေးလိုက်ပါနဲ့
ငါတို့နဲ့မဆိုင်ဘူးလို့လည်း သင် မတွေးလိုက်ပါနဲ့
(မင်းနဲ့ ငါ) ဟောဒီရင်ဘတ်မှာ
လူသားနဲ့သက်ဆိုင်သော
အမှတ်တံဆိပ်တွေက
ငါတို့ လူသားတစ်ယောက်ဖြစ်ကြောင်း
စည်းကို ခြားလို့ နားလည်ခဲ့ကြသလို
စည်းထားလို့ ခရီးသည် သူ့သဘော သူဆောင်ခြင်းပေါ့
ခုဖြစ်နေတာ ပြဿနာ
မီးခွက်ထွန်းရှာ မဟုတ်ရပါကွဲ့။
ခရီးဆက်
ဟိုမှာဘယ်ကမ်းမှာ
လွင်ပြင်မိုးသား ခရမ်းပြာ
ခုတော့ဗျာ
စိတ်ဒဏ်ရာ အကြိမ်ကြိမ်ရ
ဒီမှာက အရောင်ထဲ အရောင်ဝင်
ကိုယ်ယောင်ဖျောက်တမ်း ကစားတဲ့
အတ္တကောင် ဖွံ့ထွားလွန်းမှုကြီးက လွန်လွန်ကျူးကျူး
ပိန်းပိတ်လို့မှောင် အမည်းရောင်တွင်းနက်ထဲ
တကယ်ဆို ပြဿနာကို
မီး ခွက် ထွန်းရှာ မဟုတ်ရပါဘူး။
တကယ်ဆို
ဘဝကိုက အစီအရီ ကိုယ်စီထွန်းညှိ
ဆီမီးခွက်။

Title: ရနံ့ပြင်းလို့ ရူးခဲ့တယ်
By: ညီသွေး
လက်ဗလာ ခြေဗလာ
တောအုပ်ဟာ လွန်ခဲ့
ထွန်ရေးဟာ ကြေခဲ့
ရေပေါ်ရေးထားတဲ့ အရုပ်တွေ
မှေးမှိန်ဆေးရော်လို့
အမှတ်စဉ်သုံးခုစလုံး
အကောင်းဆုံး စစ်ရှုံးခဲ့ကြပြီးပြီ။
ရိုလာကိုစတာညအမှောင်ထဲ
လရောင်ယဉ်ကျေးမှုကို လှုံမယ်
နွေခေါင်ခေါင် သင်ရိုးကိုတော့
ရင်အုံထဲ ထည့်မပျိုးနိုင်ဘူး
မျက်ရည်ဆူးတွေ ပွင့်ဖတ်လိုကြွေစေတော့။
ထီးကျိုးစည်ပေါက် ရင်ခွင်ထဲ
သွေးမကျဲသော ပြဇာတ်တွေ ခင်းကျင်း
တို့တွေရဲ့ ချစ်ခြင်းဟာ အလံမလှဲခြင်းပဲ
တို့တွေရဲ့ လောင်းကြေးဟာ
တစ်ယောက် အရိပ်ကျရာ တစ်ယောက် နေမဝင်ကြေးဘဲ။
အလွမ်းနဲ့ပတ်သက်သော ဇ နဲ့
တို့အားလုံးရဲ့ အဟောင်းဟောင်း အနွမ်းနွမ်းတေးပဲ
ပရုပ်လုံးလေးထည့် ခေါက်သိမ်း
ကန္တာရထဲ ရှားပါးစိမ်းလန်းရဦးမယ်
ဒီဘဝ ဒီညကို လင်းပစ်ဖို့
ငါတို့မှာ ခက်ဆစ်မရှိလည်း
အရောင်တူပွင့်တူ ကြွေကျလိုက်
ဗျည်းသရစုံ မြေပန်းချီကားတစ်ချပ်ရမယ်။

Title: မြို့ကြွက်တစ်ကောင် ယာဉ်တိုက်ခံရခြင်း
By: ညိုပြာဝိုင်
ကြံ့ကြံ့ခံပြေးနေနိုင်ရမယ် စိတ်ကိုပဲ လောင်စာအဖြစ် သုံးတယ်
တလှုပ်လှုပ် တလိမ့်လိမ့် ကားလမ်းမတွေပေါ်က ယာဉ်တွေအတိုင်း
ပြေးလိုက် ရပ်လိုက်
ကိုယ့်အထာနဲ့ ကိုယ်ပဲ
အန္တရာယ်တော့ များတယ်
ခိုးကြောင်ခိုးဝှက် အသက်ရှင်ရတဲ့အခါ
ခုလို လမ်းမကို ဖြတ်ပြေးရတဲ့အခါ
ဒါက ရှင်သန်မှုပဲ
အခု မသေသေးတာက ရှင်သန်နေလို့ဆိုတာကို
ကျန်ခဲ့တဲ့အချိန်တွေက ပြောနေတယ်
အမှိုက်တစ်ကောင် ပြဿနာတစ်ကောင်အဖြစ်ကလွဲပြီး
ရှင်သန်တာကို ဘယ်သူ သိခဲ့လဲ
အသက်တစ်ချောင်း ဖြစ်ခဲ့ဖူးတယ်
လောကကို ဘယ်လို မာရေကျောရေ ဖြတ်သန်းခဲ့လဲ
ကားဘီးနဲ့ တစ်ကြိမ်ပွတ်ခံရတယ် လိမ့်ရုံလေးပဲ
နောက် ကားတစ်စီး တက်ကြိတ်သွားတယ်
ပြားမသွားသေးဘူး
တလိမ့်လိမ့် ဖုတ်လှိုက်ဖုတ်လှိုက် ငင်နေတဲ့အသက်
မြို့ကြွက်တစ်ကောင်ဟာ အန္တရာယ်ကို
အက်ရှင်ကားလို သူကိုယ်တိုင် သရုပ်ဆောင်နေရသူပါပဲ။

Title: ဖြစ်ခွင့်ရ အမှားအယွင်း
By: ညိုရင်နွေး
(မင်း၊ မင်းခစား၊ ဝန်ထမ်း၊ ဒလံ၊ သူလျှို၊ သတင်း၊ ထက်သန်သူ၊ အမိုက်အမဲ)
တကယ်လို့သာ
ဘဝမှာ တစ်ခုခုဖြစ်ခွင့်ရမယ်ဆိုရင် . . .
အကုသိုလ်ကို မာယာတပ်ပြီး မျှားနေတဲ့
ငါးမျှားသူဘဝ . . .
ငါ မရချင်ဘူး။
(မင်း၊ ဥပဒေ၊ အစေအပါး၊ ငဖား၊ သစ္စာဖောက်၊ အမှောင်၊ ငယောင်၊ ငန)
ကိုင်ဆောင်သူရဲ့
ထားရာနေ၊ စေရာသွား
မျှော်လင့်ခြင်းက . . .
ကြိုးဖျားမှာ ရှိသတဲ့
အဲဒီလို ငါမျှားတံဘဝ . . .
ငါ မရချင်ဘူး။
(မင်း၊ ငယုတ်၊ သိမ်ဖျင်း၊ ငဖား၊ ငညံ့၊ ငညစ်၊ ငဆိုး၊ ငမိုက်)
ကိုင်းတံနဲ့ သံချိတ်ရဲ့ကြားမှာ
မလျှော့မတင်း
ရောယိမ်းနွဲ့ ကယနေရတဲ့
အဲဒီ ငါးမျှားကြိုးဘဝ . . .
ငါ မရချင်ဘူး။
(မင်း၊ ဆိုး၊ ညံ့၊ ယုတ်၊ ဆိုး၊ ညစ်၊ ညံ့၊ ယုတ်)
မာယာနဲ့ အဝိဇ္ဇာကြား
အဆင်ပြေသလို လှုပ်ရှားနေရတဲ့
ဆိတ်လဇိ(ဝှေးစေ့) ဖော့တံဘဝ
ငါ မရချင်ဘူး။
(ဆိုး၊ ယုတ်၊ ညံ့၊ ယုတ်၊ ဆိုး၊ ညစ်၊ ယုတ်၊ ညံ့)
မကောင်းတရားတို့ကပဲ ပို၍တည်ကြည်လေဟန်နဲ့
ကိုယ့်လေးနက်မှုနဲ့ကိုယ် လှလှကြီး နစ်မွန်းနေရတဲ့
အဲဒီ ခဲသီးဘဝ
ငါ မရချင်ဘူး။
(ဆိုး၊ ညံ့၊ ဆိုး၊ ညံ့၊ ဆိုး၊ ညစ်၊ ဆိုး၊ ညံ့)
ကိုယ့်ကိုယ်ကိုယ် အန္တရာယ်ကောင်မှန်း သိသိကြီးနဲ့
အရေခြုံမက်လုံးတွေ ပြစားပြစား
သမိုင်းမှား တင်ဆက်သူ
ငါးမျှားချိတ်ဘဝလည်း . . .
ငါ မရချင်ဘူး။
(ဆိုး၊ ဆိုး၊ ဆိုး၊ ဆိုး၊ ဆိုး၊ ဆိုး၊ ဆိုး၊ ဆိုး)
ကိုယ့်ကိုယ်ကိုယ်တောင် ဘာမှန်းမသိရခင်
မသေမရှင် အစတေးခံရတဲ့
အဲဒီ ငါးစာဘဝ
ငါ မရချင်ဘူး။
(ညံ့၊ ညံ့၊ ညံ့၊ ညံ့၊ ညံ့၊ ညံ့၊ ညံ့၊ ညံ့)
သုခနဲ့ ဒုက္ခဟာ အတူတူပဲရယ်လို့
မှောင်စွ အဝိဇ္ဇာနဲ့
အဲဒီ . . . ငါးဘဝလည်း . . .
ငါ မရချင်ဘူးကွယ်. . .။

Title: ၂၀၁၅ မှာ သမ္မတလုပ်ချင်သူများ စာရင်းပေးသွင်းနိုင်ပါပြီ
By: ညိုသစ်ငယ်
သမ္မတလုပ်ချင်သူများ ခင်ဗျား . . .
၂၀၁၄ ကတော့ အကောင်းအဆိုးတို့နဲ့ အကြောင်းအကျိုး ညီညွတ်စွာ ချုပ်ငြိမ်းသွားပြီ ဖြစ်ပါတယ်။
လာခဲ့ . . . ၂၀၁၅ အချိန်မကုန်စေနဲ့၊
ပြဿနာတွေ ခေါ်မလာနဲ့၊ လစာတိုးပါ ၊ ကုန်ဈေးနှုန်းမတက်ပါနဲ့၊
ပြည်တွင်းဆူပူမှုတွေ ဖြစ်ရအောင် မလုပ်ပါနဲ့၊
လမ်းတွေကျပ်၊ ကားတွေကျပ်အောင် မလုပ်ပါနဲ့၊
ပုဒ်မတွေတပ် အဖမ်းအဆီးတွေ သိပ်မလုပ်ပါနဲ့၊
ကိုယ်ပိုင် ဘာသာ၊ စာပေ၊ ယဉ်ကျေးမှု မပျောက်ပါစေနဲ့၊
ပညာရေးစနစ် ဒီထက် မနိမ့်ကျပါစေနဲ့၊
ဒီမိုကရေစီ သင်ခန်းစာများကို မကြေညက်အောင် မလုပ်ကြပါနဲ့၊
မိသားစု နွေးထွေးမေတ္တာ မကုန်ခန်းပါစေနဲ့ (မေတ္တာပေးလို့ မေတ္တာရ)
တိရစ္ဆာန်က လွဲလို့ လူတိုင်း နိုင်ငံရေးလုပ်ပါ၊
နိုင်ငံခြားက ချေးငွေများများရအောင် လုပ်ပါ၊
မြန်မာနိုင်ငံပိုင် သဘာဝသယံဇာတတွေ မရောင်းစေချင်ပါ၊
ဧရာဝတီ သက်ဆိုးရှည်ပါစေ၊ ကမ္ဘာကြီး သက်ဆိုးရှည်ပါစေ၊ လူတိုင်း သက်ဆိုးရှည်ပါစေ၊
ကမ္ဘာ့အရှည်ကြာဆုံး ပြည်တွင်းစစ်ပွဲကြီး အမြန်ဆုံး ငြိမ်းချမ်းအောင် လုပ်ပေးပါ၊
ပျက်ဆီးနေတာတွေ အားလုံးကို ပြင်ပေးပါ၊
လွှတ်တော်ကြီး ခေါင်းညိတ် ခေါင်းခါ ထိုင်ငိုက် အိပ်နေမယ့်အစား
လှုပ်လှုပ်ရှားရှား ပြင်ဆင်သင့်တာတွေ ပြင်ပေးပါ၊
ဒီနေ့ထိ လာဘ်စားနေသူများကို ပြုပြင်ပေးပါ၊
အခွန်အခတွေ တိုးမကောက်စေချင်ပါ၊
(ဥပေဒတွေတော့ ရှိရမှာပေါ့) ဥပဒေကို ဥပဒေအရလုပ်ပါ။
( ဥပဒေအထက်မှာ ဘယ်သူမှ မရှိ/ရှိ)
နိုင်ငံခြားသွား ကျေးကျွန် လိင်လုပ်သားများစွာ ထွက်ခွာသွားခြင်း နည်းသွားအောင် လုပ်ပေးပါ။
ပြုပြင်ပြောင်းလဲရေးကို ပီပီပြင်ပြင် ပြောင်းလဲပေးပါ၊
သဘာဝ ဘေးအန္တရာယ်တွေ လျော့ပါး နည်းပါးသွားအောင် လုပ်ပေးပါ၊
သစ်တော သစ်ပင်ကြီးကြီးတွေကို ခရိုနီကြီးတွေ ခုတ်လှဲခြင်း
ဘေးအန္တရာယ်မှ ကင်းဝေးအောင်လုပ်ပေးပါ၊
အလုပ်အကိုင်အခွင့်အလမ်းတွေ ပေါများအောင် လုပ်ပေးပါ၊
(ဒေါ်လာများများရစေချင်/ ဒေါ်လှလည်း ကျန်းမာပါစေ)
အတုအပတွေ ဘေးမှ ကင်းဝေးအောင် လုပ်ပေးပါ၊
( ဆေးထိုးခြင်းဘေး ကင်းဝေး)
နိုင်ငံကို တိုးတက်အောင်လုပ်ပေးမယ် ချစ်ပါတယ်ဆိုပြီး အသံကောင်းဟစ်နေသူများ၊
နိုင်ငံရေးသမား အတုအယောင်တွေကို ပပျောက်သွားအောင် လုပ်ပေးပါ။
ခရိုနီ စီးပွားရေးသမားကြီးများ ၊ ငါ့ဖို့ နိုင်ငံရေးသမားများ၊
လူတစ်စု ကောင်းစားအောင် လုပ်နေသူများ၊
တစ်ပါတီ ကောင်းစားအောင် လုပ်နေသူမျာ၊
လူမျိုးတစ်စုကောင်း စားအောင် လုပ်နေသူများ၊
လုံးဝမရှိပပျောက်အောင် လုပ်ပေးပါ၊
ခိုးကူး၊ ခွေးကူး၊ လူကုန်ကူး၊ လိင်ကူးခြင်းဘေး ကင်းဝေးအောင် လုပ်ပေးပါ၊
ခွေးကျင့် ခွေးကြံ၊ ဆင်ကြံကြံ၊ လူသူတော် လူမသူတော်၊
အသံဗလံ ဆူညံခြင်းဘေး ကင်းဝေးအောင် လုပ်ပေးပါ၊
ဒုက္ခိတ၊ ကြိမ်မီးအုံး၊ အယဉ်အရိုင်း၊ အမှိုက်သရိုက် လွင့်ပါးအောင် လုပ်ပေးပါ၊
စားဖား၊ အထည်ကြီးပျက်၊ တောဂေါ်လီ၊ မြို့ဂေါ်လီ၊ အတွင်းကြေကြေအောင် လုပ်ပေးပါ၊
(နိုင်ငံရေး၊ လွှတ်တော်တော် မတော်တော် ငါတို့ဖို့ လိုအပ်)
အရေးတော်ပုံ၊ တော်လှန်ရေး၊ ပုန်ကန်မှု၊ အရူးအနှမ်း၊ အမှတ်သည်းခြေ မရှိသမ္မတလောင်းတို့ . . .
မြန်မာနိုင်ငံအတွက် လုပ်နိုင်တာမှန်သမျှ အကောင်းဆုံး လုပ်ပေးပါ၊
ဖွဲ့စည်းပုံအခြေခံဥပဒေအရ သမ္မတ အရည်အချင်းများနှင့် ပြည့်မီကျော်လွန်သူများသည်
ယနေ့မှစ၍ စာရင်းပေးသွင်းနိုင်ပြီ ဖြစ်ပါကြောင်း။

Title: ကဗျာနေ့
By: ညွန့်သစ်
ငြိမ်းချမ်းရေး သံစဉ်တွေ
ကမ္ဘာမြေပေါ် လွှမ်းလာမယ့်
ကမ္ဘာကဗျာနေ့ ပွဲတော်။

Title: ဒိန်ခဲများ
By: ဌေးကြည်(စလင်း)
ဒိန်ခဲတွေ ဒိန်ခဲဖြစ်တယ်
ဒိန်ခဲတွေ လူဖြစ်တယ်
ဒိန်ခဲတွေ တောဖြစ်တယ်
ဒိန်ခဲတွေ ခေတ်ဖြစ်တယ်
ဒိန်ခဲတွေ နိုင်ငံရေးဖြစ်တယ္
ဒိန်ခဲတွေ စစ်ပွဲဖြစ်တယ်
ဒိန်ခဲတွေ ငြိမ်းချမ်းရေးဖြစ်တယ်
ဒိန်ခဲတွေ ငါဖြစ်တယ်
ဒိန်ခဲတွေ သူဖြစ်တယ်
ဒိန်ခဲတွေ တပ်လှန့်သံဖြစ်တယ်
ဒိန်ခဲတွေ သမိုင်းဖြစ်တယ်
ဒိန်ခဲတွေ ခေတ်ကို စစ်လို့မြင်တဲ့
ငါ့သူငယ်ချင်း နေထက်နိုင်ဖြစ်တယ်
ဒိန်ခဲတွေ သီချင်းဆိုရင် အလွမ်းသံမစင်တဲ့
ဇာတ်မင်းသားလေး မောင်သိန်းဇော် ဖြစ်တယ်
ဒိန်ခဲတွေ ငြိမ်းချမ်းရေး မရမချင်း ကဗျာမရေးဘူးဆိုတဲ့
ငါ့တပည့်မလေး ဖြစ်တယ်
ဒိန်ခဲတွေ မြစ်ကို အပေါ်ကကြည့်တဲ့ ရှုခင်းအသစ် ဖြစ်တယ်
ဒိန်ခဲတွေ အရူးလက်ထဲက တုတ်ကို ပုတ်ထုတ်တဲ့ပင်လယ် ဖြစ်တယ်
ဒိန်ခဲတွေ တိုက်ပွဲအတွက် ရိက္ခာဖြစ်တယ်
ဒိန်ခဲတွေ လူယောင်ဆောင်တယ်
လူတွေ ဒိန်ခဲယောင်ဆောင်တယ်
ဒိန်ခဲတွေ လူဖြစ်တယ်
ဒိန်ခဲတွေ ဒိန်ခဲများဖြစ်တယ်။

Title: အရွေ့
By: တီဇတ်
ချိတုံချတုံနဲ့
ယဉ်ကျေးမှုရဲ့ စင်းကော
ဘယ်သူက ခံဝန်ကတိကို
ဆေးကြောမှာလဲ . . .
မြင်အောင်ကြည့်တတ်တဲ့
မှန်တစ်ချပ် . . .
အရိပ်ပေါ် ကျရောက်နေဆဲ
နိမိတ်နောက်ကို အတိတ်က
အပေါ်ယံရှပ်ပြီး
မောင်းနှင်နေတယ် . . .။

Title: နှစ်ယောက်စာ သီချင်း
By: တိုးနှောင်မိုး
အလင်းတွေ ခံတွင်းတွေ့နေသမျှ
ငြူစူခြင်းမရှိသော စက်ပစ္စည်းများက အကောင်းပကတိ
တိမ်ကအစ ခပ်ဝေးဝေးက သဲ့သဲ့ကြားနေရတဲ့ ရယ်သံတစ်ဆုံး
လှပသောမြစ် ဒီကမ္ဘာမှာ ရှိဦးမှာလား။
ငါက ကရုဏာ
မင်းက တအင်းအင်းနဲ့ အင်းလိုက်
မီးခိုးတွေ တို့ဆီရောက်မလာမချင်း
ဒီတောမီးက တို့နဲ့မဆိုင်
တကယ်တော့
ချစ်ခြင်းမေတ္တာကလည်း ဘာနဲ့ထုထားတာမှတ်လို့
ရုပ်တွေ နာမ်တွေ အားလုံး ပျက်စီးရာပျက်စီးကြောင်းပဲ
နပ်တ်တွေ ကျွတ်ထွက်သွားတာ ဖာထေး
စံပယ်ပွင့်လေး လေထဲ ရနံ့
ငါတို့ ကြိုတွေးထားတဲ့ ငိုကြွေးခြင်းက
ရိုးရိုးသားသား
ရောက်ရှိလာမှာပဲ အချစ်ရယ်။
မိုးက မိုးကို မိုးနေတဲ့ မိုးကောင်းကင်
စက်ရုပ်တွေလို လူမှုဘဝနဲ့ ကင်းလွတ်အောင်နေပြီး
ဇာစ်မြစ်ကိုမရှာဘဲ ပို့စ်မန်းကို သတ်ပစ်သလို
နှလုံးသား လူ့အဖွဲ့အစည်းကို ကျောခိုင်းနေနိုင်လို့လား
အသီးတွေဟာ အညှာတစ်ခုတည်းက ဆင်းလာတာ
ငါငတ်နေတဲ့ ရေတွင်းလေးထဲ
ငါငင်မိတဲ့ လရောင်
တစ်စက်ချင်းကျနေတဲ့ ရေသံက
သာယာခြင်းကို ရွှေနဲ့ကွပ်ရမယ့် အထာ။

Title: နောက်ပိုင်း ဘာဆက်ဖြစ်သေးလဲ
By: တိုးဝေ
သူ့အိုမားက သဘောတူပြီးတဲ့နောက်ပိုင်း ဘာဆက်ဖြစ်သေးလဲ
ဟုတ်ပါပြီ၊ ဇယားတွေ ရှင်းပြီးတဲ့နောက်ပိုင်း ဘာဆက်ဖြစ်သေးလဲ
အဲဒီက . . . သပိတ်စခန်းတွေ ဖြိုခွင်းပြီးတဲ့နောက်ပိုင်း ဘာဆက်ဖြစ်သေးလဲ
အဘိုးကြီးရဲ့ အမွေကိစ္စနဲ့ပတ်သက်ပြီး နောက်ပိုင်း ဘာဆက်ဖြစ်သေးလဲ
ဗေဒင်ဆရာတွေ ပြောတဲ့အတိုင်း ယတြာချေပြီးနောက်ပိုင်း ဘာဆက်ဖြစ်သေးလဲ
ဘာဆက်ဖြစ်သေးလဲ ဘာဆက်ဖြစ်သေးလဲ
မေးသံတွေ ပွက်လောညံ ပဲ့တင်ထပ်နေဆဲပဲ
ရှည်နေတာလား . . . မျောနေတာလား . . . ဆန့်ထားတာလား
ဇာတ်လမ်းတွေက အဆုံးပဲ မသတ်နိုင်တော့ဘူး
ခေတ်အဆက်ဆက်မှာ
လူဆိုတာ သတင်းကို လည်ဆန့်မျှော်ရတဲ့ သတ္တဝါတစ်ကောင်
မနက်ပိုင်းဆိုရင် ညနေကိုစောင့်ဆိုင်း၊ ညနေကျတော့ နောက်တစ်နေ့မနက်ကို
စောင့်ဆိုင်း . . . တစ်ခါမှ လိပ်ပတ်မလည်သေးဘူး။
ကိုယ့်အကြောင်းဖြစ်စေ၊ သူ့အကြောင်းဖြစ်စေ
ဝတ္ထုဆိုရင် ဇာတ်သိမ်းခန်းကို ကျော်ဖတ်ပစ်လိုက်မယ်
အခွေဆိုရင် next တွေ ဆက်တိုက်နှိပ်ပစ်လိုက်မယ်
သိလိုစိတ်တွေ ယိုဖိတ်လျှံကျ၊ သံသယတွေလည်း ရင်ညွန့်ကို ဆူးလိုလာခြစ်ကြ
ဘာဆက်ဖြစ်သေးလဲတွေနဲ့ လက်ဖက်ရည်ဆိုင်ထိုင်ကြ
ဘာဆက်ဖြစ်သေးလဲတွေနဲ့ ပလက်ဖောင်းမှာ အစုန်အဆန် လှမ်းနေကြ
ခု ခင်ဗျားတို့ဖတ်နေတဲ့ ဟောဒီကဗျာမှာတောင်
ဘာဆက်ဖြစ်သေးလဲတွေ အထင်းသားပေါ်နေသေးတာ
လောလောဆယ်တော့
ကိုယ့်ရှေ့က ပြည့်ဖုံးကားကြီးကိုပဲ ငေးကြည့်နေကြရုံပေါ့။

Title: အပေါ်ထပ် အောက်ထပ်
By: တင်မင်းထက်
မနက်စောစော မျက်နှာသစ်ချိန်
စိတ်စက်ကြည်လင်နေတုန်း
ငါ့ခေါင်းပေါ်မှာ
ဘယ်သူ ရေဆွဲချလိုက်သလဲ။
မြို့တွေက ဒေါင်လိုက်ထိုးတက်သွား
လူတွေက သူ့အလွှာနဲ့သူ
တိုးဝင်ဖြည့်လိုက်ကြ
တယောက်ရဲ့ နိစ္စဓူဝကိစ္စတွေက
တယောက်ခေါင်းပေါ်မှာ။
အိမ်ပေါက်ဝမှာ ကြောင်ငေးငေး
လာရပ်နေတဲ့အမျိုးသမီးက
ငါတို့ နားမလည်တဲ့စကားနဲံ
ပြောရင် အပေါ်ထပ်ကို
လက်ညှိုးထိုးပြနေတယ်။
အိမ်အောက်က ကစားကွင်းမှာ
ငါတို့ မိခင်ဘာသာစကားနဲ့
အော်ဟစ်နေတဲ့ကလေးတွေ
ဘယ်အထပ်မှာ နေကြတာလဲ။
မနှစ်တုန်းက ခုန်ချသွားတဲ့သူ
နေထိုင်ခဲ့တာက
အပေါ်ထပ်လား အောက်ထပ်လား
ဆိုတာ တကယ်မသိဘူး။
ဒေါင်လိုက်မြို့တွေမှာ
ရွာရိုးတစ်လျှောက် ဆက်ဆံရေးမျိုး
ပြန့်ကားလာဖို့အတွက်
နေရာအခက်အခဲ ရှိတယ်။
ဓာတ်လှေကားထဲ ရောက်တော့
ငါတို့နေတဲ့ အထပ်ရဲ့
နံပါတ်ခလုတ်ဟာ အထဲကို
ကျွံဝင်နေတာတွေ့လိုက်ရ။
အနည်းဆုံး ဒီနေ့အဖို့တော့
ငါတို့နေတဲ့အထပ်ကို ငါတို့
တိုက်ရိုက် ပြန်တက်ဖို့
ပျံတက်ဖို့ မဖြစ်နိုင်တော့ဘူး။

Title: ကဗျာဟောင်းတစ်ပုဒ်
By: တင်လတ်ကို
ဒီယုန် မြင်လို့
ဒီချုံ ထွင်သူတွေ။
ဒီမိုး
ဒီလေနဲ့
ဒီခရီး။
ဒီလေး
ဒီမြှား စွန့်လို့မဖြစ်သေး။
ဒီအသံကြောင့်
ဒီကဗျာ။

Title: တောင်တွင်းကြီးနွေ
By: တောင်တွင်းမောင်မုန်းမာန်
ဟယ်လို . . . နွေလား
အရေပြားက အလိုလို သိနေတယ်လေ
နွေက နွေလိုမှ မပူရင်
သိတယ်မဟုတ်လား
ဟောဒီမှာ နွေထက် ပူတဲ့မြို့
နေထက် ပူတဲ့မြို့
မီးကို ခဏခဏ ဝါးစားနေတဲ့ မြို့
မြို့က ပါးစပ်တပြင်ပြင် အံတကြိတ်ကြိတ်
ဗိန်းဗောင်းသံ ညံစာစာနဲ့ ဓားကြိမ်းကြိမ်းတော့
ပူပြလိုက်မကွ ဆူပြလိုက်မကွ . . . ဆိုတဲ့
အဲဒီနွေဟာ . . .
အလန့်တကြား ကြောက်ကြောက်လန့်လန့်
နောက်ကြောင်း ကသုက်ကယက် ပြန်လှည့်
သစ်ရွက်တွေတောင် ခြွေချသွားချိန်မရခဲ့။

Title: အောင်ဆန်း သို့မဟုတ် လူရိုးလူကောင်း
By: တောင်တွင်း မောင်သင်းကျော်
ဂျပန်ခေတ် . . .
ဟင်္သာတနယ်ဘက် ရောက်တုန်းက
လမ်းပေါ်မှာ ဆေးရိုးလှန်:တဲ့ကိစ္စ
သူ ဘာပြောသွားခဲ့လဲ။
ပုသိမ်ဘက် ရောက်တုန်းက
လှေပွဲကို သွားကြည့်ပြီးတော့
သူ ဘာပြောသွားခဲ့လဲ။
မြို့တော်ခန်းမပေါ်က ပြောကြားခဲ့တဲ့
(နောက်ဆုံးမိန့်ခွန်းမှာ . . .)
ဘယ်လိုနိုင်ငံမျိုး ဖြစ်နေမှာပဲလို့
သူ ဘာပြောသွားခဲ့လဲ။
ဟိုလူ့ မြင်တဲ့အခါမှာ . . . မျက်နှာချိုသွေးရ
ဒီလူ့ မြင်တဲ့အခါမှာ . . . မျက်နှာချိုသွေးရ
သူများ အောက်ကျို့ရမယ့်ဘဝ မရောက်အောင်
သူ ဘာပြောသွားခဲ့လဲ။
ချွေးစားထားလို့
ဇကာ (ဆန်ခါ) ပေါက်ဖြစ်နေတဲ့ စွပ်ကျယ်အင်္ကျီကို
သူ ဘာလို့ ဝတ်နေသေးတာလဲ။
‘ကြည့်'. . .
ပဲပြုတ်နဲ့ နံပြားရရင်
စားချင်တယ် . . . တဲ့
သူ တောင့်တခဲ့ပေမဲ့
မရခဲ့ရင်လည်း
ရှိတာပဲ စားပါ့မယ်ဆိုတဲ့ အဓိပ္ပာယ်
တစ်ဖက်သားအပေါ် နားလည်စွာ
သူဘာလို့ ငဲ့ညာခဲ့တာလဲ။
သူ့ကိုလုပ်ကြံမယ့် ရန်သူ့သတင်းရတယ်
သူ မယုံဘူး
တိုင်းပြည်အတွက်
အသက်စွန့်ဖို့ အသင့်ရှိတယ်ဆိုတဲ့
သူ့ခံယူချက်ကို သူ ယုံတယ်။
အို . . . မြင့်မြတ်သော ဘုံဘဝမှ
မေတ္တာလွှမ်းခြုံနိုင်သူကြီး
နိုင်ငံရေး သူတော်စင်ကြီး
ရိုးလွန်းအားကြီးတယ်။

Title: ဒါကြောင့် ကျွန်မကတော့
By: တပ်ဦးလ
ကြည်ရေ ပဲပြုတ်နဲ့ နံပြား စားချင်တယ်
ဒီအကြောင်း ကျွန်မ စဉ်းစားတယ်
ကျွန်မတို့ လူတွေ ရုံးထမင်း ရုံးဟင်းနဲ့ ပြီးခဲ့တဲ့နေ့တွေ
ကျွန်မ စဉ်းစားတယ်
ကျွန်မတို့ရဲ့ ညတွေ
အထိတ်ထိတ် အလန့်လန့်နဲ့ ချောက်ချားနေတဲ့အဖြစ်တွေ
ကျွန်မ စဉ်းစားတယ်
ကျွန်မတို့ ပြည်သူတွေ တစ်ယောက်ပြီးတစ်ယောက် ပြီးပြီးရော
ပြီးပြီး ပျောက်နေတဲ့အပေါ်
ကျွန်မ စဉ်းစားတယ်
သံဃာတော်အရှင်သူမြတ်တွေရဲ့ သွေးမြေကျမှုအကြောင်း
ကျွန်မ စဉ်းစားတယ်
လက်နက်မဲ့မဲ့ ပြည်သူတွေအတွက် တဒိုင်းဒိုင်း ပွင့်နေတဲ့
ကျည်ဆန်တွေအကြောင်း
ကျွန်မ စဉ်းစားတယ်
ခေတ်ကြီး ပြောင်းသလိုလိုနဲ့ စစ်မီး ထထတောက်နေတဲ့ အရေးအခင်းတွေအပေါ်
ကျွန်မ စဉ်းစားတယ်
အာဏာရှင်ဟာ ပြည်သူတွေရဲ့ သွေးကို အသေကြိုက်တယ်ဆိုတာ
ကျွန်မ စဉ်းစားတယ်
ဒေသအသီးသီးမှာ အခွင့်အရေးပိတ်ဆို့နေတဲ့ တိုင်းရင်းသားတွေအကြောင်း
ကျွန်မ စဉ်းစားတယ်
ယုံကြည်ချက်ကြောင့် ထွက်ပြေးတိမ်းရှောင်ခဲ့ရတဲ့
စစ်ဘေးဒုက္ခသည်တွေအကြောင်း
ကျွန်မ စဉ်းစားတယ်
ဖေဖေ ထူထောင်ခဲ့တဲ့ စစ်တပ်အကြောင်း
ကျွန်မ စဉ်းစားတယ်
ဖေဖေ ပြောခဲ့တဲ့ စည်းကမ်းရှိတဲ့ ဒီမိုကရေစီအကြောင်း
ကျွန်မ စဉ်းစားတယ်
ကလေးတွေရဲ့ ပညာရေးစနစ်ကို ဘယ်လိုမြှင့်တင်ရမယ်ဆိုတာ
ကျွန်မ စဉ်းစားတယ်
နေ့တစ်နေ့ချင်းစီရဲ့ တော်လှန်ရေးအသီးသီးတွေအကြောင်း
ကျွန်မ စဉ်းစားတယ်
လမ်းမတွေပေါ်မှာ ကျွန်မတို့ ပြည်သူတွေရဲ့ သွေးဟာ
ဘယ်လောက် ရဲခဲ့သလဲဆိုတာ
ကျွန်မ စဉ်းစားတယ်
နိုင်ငံတကာအရေး၊ လူမှုအခွင့်အရေး၊ အလုပ်သမားအရေး
လူကုန်ကူးမှုတိုက်ဖျက်ရေး၊ ကုလသမဂ္ဂအရေး၊ စစ်လက်နက်အရေး
အစရှိတဲ့ အရေးပါတဲ့ အရေးပါမှုတွေအကြောင်း
ကျွန်မ စဉ်းစားတယ်
ရန်လိုတဲ့ အမှုတွဲခေါင်းစဉ်၊ မတရားစွဲချက်နဲ့ မတရားဖိနှိပ်မှု
ဥပမာ-
နွားနို့၊ ထမင်းတစ်နပ်၊ ပါးရိုက်ထည့်လိုက်လို့
လှန်ပြလိုက်လို့ တစ်နေ့ ၂၀၀၀ အစရှိတဲ့
အရေးမပါတဲ့ အရေးမပါမှုတွေအကြောင်း
ကျွန်မ စဉ်းစားတယ်
ကျွန်မကိုယ်ကျွန်မ
ဘာကြောင့် သမ္မတဖြစ်ချင်တယ်ဆိုတဲ့အပေါ်
ကျွန်မ စဉ်းစားတယ်
ဒါကြောင့် သမ္မတကြီးနဲ့ ကျွန်မ စကားပြောချင်တယ်
ဒါလည်း ကျွန်မ ထည့်စဉ်းစားတယ်။

Title: စက်ဝန်းအစ
By: ထိုက်မောင်(မန္တလေး)
တစ်နေရာပြီး တစ်နေရာ
နောက်တစ်နေရာ
နောက်ထပ် တစ်နေရာနဲ့
ရွှေ့ပြောင်းတော်လှန်ရင်း
လက်ရှိနေရာကို ပြန်ရောက်
ခရီးက မပေါက်သလို။
နှစ်ဆယ့်တစ်ရာစုထဲ
ဂလိုဘယ် ပြောင်းလဲမှု
နေရာသစ်တစ်နေရာကိုရှာဖို့
(ကိုလံဘတ်ရဲ့)
ရွက်ခေါက်ကို ဖြည်တိုင်း
အိမ်ကကောင်လေး
ပြန်ငေါက်နေရတယ်။

Title: ဓာတ်ကြိုးပေါ် လာနားသည့် ငှက်ကြောင့် နွားတစ်ကောင် ဓာတ်လိုက်သေဆုံး
By: ထိန်လင်း
မိုးရာသီတွင် ဓာတ်လိုက်မှုကြောင့်
မကြာခဏဆိုသလို သေဆုံးမှုများ
ဖြစ်ပေါ်လျက်ရှိရာ
ဇူလိုင် ၁၄ရက် ညနေ ၄နာရီ မိနစ် ၅၀ခန့်က
ရေတာရှည်မြို့နယ် ဆွာ တိုးဂိတ်နောက်ကျောဘက်ရှိ
11KV ဓာတ်အားလိုင်းပေါ်
ချိုးငှက်တစ်ကောင်နားကာ
ကြိုးနှစ်ချောင်း ထိ၍
တိုင်ကို ဓာတ်အားစီးဝင်ပြီး
တိုင်ကို လာပွတ်သည့်
ခိုင်းနွားတစ်ကောင်
ဓာတ်လိုက်သေဆုံးခဲ့ကြောင်း သိရသည်။
ချိုးငှက်က ဓာတ်ကြိုးတိုင်ထိပ်ပေါ်မှာ
နားပြီး နှုတ်သီးနဲ့ ပွတ်လိမ့်မယ်
ကြိုးပေါ်မှာ နားတဲ့အချိန်နဲ့
နှုတ်သီးနဲ့ ပွတ်တဲ့အချိန်ကြောင့်
ဓာတ်ကြိုးနှစ်ချောင်း ပူးပြီး
ရှော့ခ်ဖြစ်ကာ
ဓာတ်အားက တိုင်ကိုစီးဝင်နေတဲ့
အချိန် အောက်မှာရှိတဲ့ နွားက
တိုင်ကို သွားပွတ်တော့
ဓာတ်လိုက်ပြီး သေတာလို့ ယူဆရပါတယ်ဟု
လျှပ်စစ်ဝန်ထမ်းတစ်ဦးက
၎င်းအမြင်ကို သုံးသပ်ပြောဆိုပါသည်။

Title: ပုံသေနည်းအရ
By: ထွဏ်းသွေးအိမ်
အရင်နှစ်တွေကတော့ နောက်နှစ် တန်ဆောင်မုန်းမှ
စောင့်ကြည့်ကြတောပေါ့
ပြောချင်ပြောမယ်
တပ်စွဲထားတဲ့ ပျားတွေ
မီးခိုးလာမှာကို ကြိုသိခဲ့ပြီ
အချိန်ကုန်တာပဲ ရှိမယ်
ပပ်ကြားအက်ထဲ ရေလောင်းထည့်လည်း
သယံဇာတတွေ
သေချင်ယောင်ဆောင်ခဲ့
သင်္ကြန်စာထဲအထိ မီးလောင်နေတဲ့ ပျော်ရွှင်မှု
အမေ့ခြေဖဝါးရာလေး ယူမထားလိုက်ရဘူး
ပြုတ်ကျလာတဲ့ ငှက်သိုက်တစ်ခုရဲ့ မြင်ကွင်း
မမြင်ချင်ယောင်ဆောင်နေလိုက်တယ်
သုံးဆယ့်တစ်ဘုံမှာ
အသက်ဇီဝအကြောင်းကို လိုက်ရှာဖတ်ခဲ့
နဖူးတွေ့ ဒူးတွေ့မှာ
နဖူးမှာ ဒူးရာချည်းတွေနဲ့ပဲ ငါတို့ကျန်ခဲ့
ခေတ်အဆက်ဆက်
ဒီ ငါးမျှားချိတ်လေးမှာ အစာမပါပါဘူး
ကိုယ့်လို
ကံဆိုးတဲ့ ငါးတစ်ကောင်တလေများ
ချိတ်ပါလာမလား အတွေးနဲ့
တစ်နေဝင် တစ်နေထွက်
ပင်လယ်ကမ်းစပ်မှာ
တစ်ဖက်မှာ
စာရွက်အလွတ်ကြီးတစ်ရွက် ရှိတယ်
ရေးချင်တာ ရေးခဲ့ပေတော့။

Title: မိုးကုပ်စက်ဝိုင်းဟာ ငါ့ဆီ ရောက်မလာဘူး
By: ထွန်းကို
မမြင်ရခြင်းဟာ
ငါ့ကို မျှားတယ်
အရောင်တွေ မငြိမ်ဘူး
လေတိုက်တိုင်း တဖျပ်ဖျပ်ခါတယ်
လက်ကို ဆုပ်ကြည့်ရ
လက်ကို ဖြန့်ကြည့်ရ
မလိုအပ်ဘဲ
စွန့်စားခန်းတွေ များလှချည်ရဲ့
အမည်မသိ
အကွာအဝေးမသိ
အစက်အပြောက်ကလေးတစ်ခု
တိမ်တွေကို ငေးမိ
သက်တံကို ငေးမိ
အရာရာ အဆန်းတကြယ်
ချောက်ကမ်းပါးတွေက ပဲ့တင်ထပ်တယ်
မိုးကုပ်စက်ဝိုင်းဟာ
ငါ့ဆီ ရောက်မလာဘူး။

Title: ပျောက်ဆုံးနေသော မ မ ည
By: ထွန်းနိုင်ထက်
အပြောင်းအရွှေ့ကာလထဲ
ပစ္စန္တရစ်မိုးစက်တွေအောက်
ဘယ်သူတွေ ဘယ်ကြေးပေါက်ကြလဲ
မြေပုံလိပ်ကြီးတွေ ပုခုံးပေါ်ထမ်းထမ်းပြီး
ပျော့ဖတ်ရိရွဲနေတဲ့ ကွန်တိုမျဉ်းတွေအကြောင်း
မျက်ရည်စကေးနဲ့ အဓိပ္ပါယ်ဖွင့်ဆိုကြ
‘အနာဂတ်'ဆိုတာ နောက်ကျောက
စူးဝင်ပေါက်ပြဲဒဏ်ရာကို ကပ်ကပ်နေရတဲ့ ပလာစတာပဲ
ကိုယ်ရော စိတ်ပါ နာ . . .နာ
အနာတွေ ဗရပွနဲ့
ကုတ်လေ ပွား လေ များ များလာတဲ့ အချဉ်ပေါက်မှုတွေဟာ
လည်မျိုထဲမှာ တစ်ဆို့နေတဲ့
ယမ်းအ ဗုံးတစ်လုံးရဲ့ပေါက်ကွဲသံလို ပျောက်ပြယ်သွားရ
ငါတို့ဟာ ဗီလိန်အတွက် ဇာတ်ပို့တွေ
ပြီးတော့
အဲဒီ ဗီလိန်ကပဲ
ခဏခဏ အကယ်ဒမီရခဲ့တယ်
ကဲ. . . လူစုခွဲ
မြေပုံထဲက ခြေရာတွေ
မြေပုံထဲက ပြန်ကောက်ကြ
မြေပုံအညွန်းအမှတ်ဆိုတာ
ငါတို့ခြေခဏာတွေပေါ်မှာ နားနေခဲ့တဲ့
သမိုင်းပဲ . . . ။

Title: ကုန်လွန်ခဲ့သော နေ့များအတွက်
By: ထွန်းပ
ပျံသန်းသွားတဲ့
တိမ်တစ်အုပ်ပေါ်မှာ
ငါ့စိတ်တွေ လိုက်ပါသွားခဲ့ဖူးတယ်
ဒီနေ့ကျမှ
ထူးထူးဆန်းဆန်း
ဟော့ရမ်းသော့သွမ်းနေတဲ့ လေက
ရွှေရောင်တညီးညီးထနေတဲ့
ပင်လယ်ပြင်တစ်ခုလုံးကို
ငါ့ဆီ သယ်ဆောင်လာခဲ့ပြီးပြီ
ဆိုပါလား
တစ်နေ့ကျ
လောကတစ်ခွင်လုံး
ကြယ်တွေသာ ဖုံးလွှမ်းပစ်ခဲ့မယ်
လမင်းမရှိတဲ့ ကောင်းကင်မြစ်ပြင်ကျယ်ကျယ်မှာ
ရေပြင်ညီမျက်လုံးတွေနဲ့
အနားပြာ စတုရန်း ပုံစံအဆင်ဆန်းတွေထုတ်ပြီး
အလင်းခုံးနေတဲ့ အိပ်မက်တွေကို
အသစ်တစ်ဖန် ထပ်မံထွန်းညှိ ပူဇော်ရပါဦးမယ်။

Title: ရင်ကွဲနာ
By: ထွန်းလင်းသစ်(ကန့်ဘလူ)
ခေတ်က
ဖက်ဆစ်ဂျပန်ခေတ် ရောက်နေသလိုလို
နယ်ချဲ့ကိုလိုနီခေတ် ရောက်နေသလိုလို
အဖြစ်က မနှစ်ကနဲ့ ဘာမှမထူး
လက်သည်မပေါ်တဲ့ အမှုတွေနဲ့
နှစ်တစ်နှစ် ကူးရပြန်တော့မယ်
သူ့ကျွန်အဖြစ်ကနေ
စစ်ကျွန်အဖြစ် နွံနစ်ခဲ့တဲ့ ငါတို့
ဒုတိယမြောက် လွတ်လပ်ရေး
ဘယ်လောက်တောင် ဝေးနေဦးမှာလဲ
တစစ်စစ် နာတယ်။

Title: ဖန်တီးခြင်း ပစ္စက္ခများ
By: ထွန်းလွင်သွယ်(ဆူးဖြူရိပ်)
ဟုတ်ပြီ
ကျွန်တော် ဟုတ်ပြီလို့ စရေးလိုက်တာ
ကဗျာတစ်ပုဒ်ရေးမယ်လို့ စိတ်ကူးရလို့
စိတ်ကူးကို ချရေးဖို့
အဲဒီ ဟုတ်ပြီနဲ့ စတွေးကြည့်တယ်
ဆက်တွေးရင်း စိတ်ကို ဆက်သွေးရင်း
ကဗျာရေးချင်ရုံနဲ့
ကဗျာဟာ စာရွှက်ပေါ် ရောက်မလာဘူး
ဘယ်လို ရေးမယ်ဆိုတဲ့ ကိစ္စကို နောက်ထား
ကဲ ကဗျာတစ်ပုဒ် ဖြစ်လာတယ်ပဲ ထား
ပုံသဏ္ဍာန်က အရေးကြီးတာလား
စကားလုံးက အရေးကြီးတာလား
စိတ်ကူးက အရေးကြီးတာလား
အရေးကြီးတာ အားလုံးထက် အရေးကြီးတာက
ကဗျာဟာ ကဗျာဖြစ်ဖို့ပဲ မဟုတ်လား
ဒီမှာတင်
အတွေးဟာ
စကြဝဠာကို ပတ်တော့
ရာသီဥတုဟာ သူ့ကို ဖွဲ့မလား ညှို့လို့
မြင်မြင်သမျှ ရှုကွက်ဟာ
စာရွက်ပေါ် လာချင်ရက် လက်တို့
ကျွန်တော် ချရေးလိုက်ရမှလား၊ စဉ်းစား
အင်း၊ ခင်ဗျားတို့လည်း ကျွန်တော့်လို
ကဗျာအညှို့ခံရဖူးတယ် မဟုတ်လား၊ စဉ်းစား
အဲဒီနေ့ဟာ
အရာအားလုံး ကဗျာဖြစ်နေတဲ့ နေ့ကပါ။

Title: အမှန်တရား တစ်ခုခု
By: ထွန်းဝေမြင့်
စေတနာတော့ ပါပါတယ်။
သူ မှန်တယ်လို့ထင်တဲ့ သူ့အမှန်တရား
ငါ့ကို လာပေးရှာတယ်။
တစ်ယောက်က ကွန်မြူနစ်ဝါဒ လာပေးပါတယ်။
တစ်ယောက်က အတ္တဘဝအမှန်ဝါဒ လာပေးပါတယ်။
တစ်ယောက်က သုညတဝါဒ လာပေးပါတယ်။
စေတနာနဲ့ လာပေးကြတဲ့ အမှန်တရားတွေ
ငါ့ဆီမှာ များနေပါပြီ။
အချိန်မနှောင်းခင် အားလုံး စဉ်းစားကြဖို့
အားလုံးကို မေးခွန်းတစ်ခုပဲ မေးလိုက်မိပါရဲ့။
ကျွန်တော်မျိုး . . . အမှန်တရားတစ်ခုခုကိုပဲ
ရိုးမြေကျ ပေါင်းရတော့မှာလား။

Title: ၂၀၁၅
By: ထွန်းဝင်းငြိမ်း
အခုဆို
ညီအစ်ကို မသိတသိအချိန်ကို
ကျော်ခဲ့ပါပြီ။
ဆည်းဆာလား
အရုဏ်ဦးလား
စဉ်းစားမနေပါနဲ့။
သေချာတာ တစ်ခုက
ကျားဆိုးပေါတဲ့
ခယောင်းရိုးကို
ရဲရဲတိုးကြဖို့ လိုတယ်။
ကျားဆိုးဆိုတာ
မေ့လျော့နေသူတွေ
ကျားစာကျွေးခံရလိမ့်။
ကျားရိုးသွေးပြီး
တိုက်ရင်တောင်
ကိုက်ချင်သတဲ့။
တောကောင်က
အပမှီနေတာ၊ ဖုတ်ဝင်နေတာ
ဥပုသ်စောင့်နေတာ မဟုတ်ဘူး။
သူ့အတွက်က
မျက်နှာဖုံးလည်း မလိုတော့ဘူး
အရေလည်း မခြုံတော့ဘူး
အမည်ခံလည်း မဟုတ်တော့ဘူး။
ကျားနဲ့ နွား အတူယဉ်တွဲနေထိုင်ရေး
ဒီမိုကရေစီခေတ်ဆိုတော့
ပိုနေမြဲ ကျားနေမြဲ အစိုးရတွေ
ကျားသားမိုးကြိုး ကတိတွဗ
ကျားကိုက်တာကို နာတာရှည်လားမေးတဲ့
လွှတ်တော်တွေ
ကျားရဲရာ ကြမ္မာမရိုးသားတဲ့ ငြိမ်းချမ်းရေးတွေ
နွားကွဲတော့ ကျားဆွဲ ညီညွတ်ရေးတွေ
ကျားသနားမှ နွားချမ်းသာ ဖက်ဒရယ်တွေ
ကျားကြီးလို့ ခြေရာကြီးလာတဲ့ ခရိုနီတွေ
ကျားလည်းကြောက်ရ ကျားချေးလည်းကြောက်ရတဲ့
လယ်သမား အလုပ်သမားတွေ
ကျားကြောက်လို့ ရှင်ကြီးကိုး
ရှင်ကြီး ကျားထက်ဆိုးမယ့်
မျိုးစောင့်ဂိုဏ်းသားတွေ
ကျားရဲပဲ သေမလား တောပဲ ကျေမလားဆိုတဲ့
ရွေးကောက်ပွဲတွေနဲ့
ကျားဆိုးတွေ ကျားကုတ်ကျားခဲ
ကျားကန်နေပုံက
ကျားကျားမီးယပ်တွေ များလှပြီ။
ကျားတွေ မိုင်းဆက်ပြောင်းမှ
တောရိုင်းဥပဒေ ပြင်လို့ရမှာလား။
ကျားဆိုတာ နွားကို သားကောင်လို့ပဲ မြင်တယ်
ကျားနဲ့ နွားကြားမှာ တတိယသမား မရှိဘူး။

Title: အမှောင်ထဲ လမ်းလျှောက်ခဲ့တယ်
By: ဒီရေပြာ
ငါ့ကို ပစ်ချခဲ့လိုက်စမ်းတော့လေ
ဟောဒီ အမှောင်ထုတွေနဲ့ ဝေးရာ။
ခေါင်းလောင်းထဲ ရောက်နေသူ တစ်ယောက်လို
ငါ့နားစည်တွေ ပွင့်ထွက်တော့မတတ်။
အိပ်ရာခင်းပေါ်က နှင်းဆီပွင့်ချပ်များ နွမ်းခြောက်လို့
ခန်းဆီးလိုက်ကာစထက်က ငါ့ဝိညာဉ်က
ငါ့ကို လည်ပြန်ငေးလို့
သူပြောတယ် နင် တကယ်တော်တယ်တဲ့
ငါကလည်း ငါ့မျက်ရည်စကို ဖုံးဖိလို့
ငါ့အိမ်ငယ်လေးဆီကို ပြန်ခဲ့လိုက်တယ်။

Title: အိမ်ထောင်စုဇယားရဲ့ အလုပ်အကိုင်ကွက်လပ်မှာ ရေးဖို့ကျန်နေတဲ့ အက္ခရာ
By: ဒီလူည
အလေလိုက်နေတဲ့ ခြေလှမ်းတွေဟာ လေနှင်ရာရွေ့နေတဲ့ တိမ်တွေလို
ဘယ်ဆီဘယ်ဝယ် ဘယ်နေရာကို ဦးတည်ရွက်လွှင့်ရတဲ့ ရထားကြီးလည်း
အချက်ပေးသံ ကြားလိုက်မိလား ဘူတာရုံက ဥဩဆွဲသံကို မြင်လိုက်ရဲ့လား
ဟိုးမိုးကုပ်စက်ဝိုင်း အစွန်းက လှမ်းအော်နေတဲ့ မီးပြတိုက်ကို ပြုံးပြမိရဲ့လား
လမ်းတွေပေါ် ငေါထွက်နေတဲ့ ဆူးတွေနဲ့ သစ်သားထဲမြုပ်နေတဲ့ နေရောင်
ဝတ်ထားတဲ့အင်္ကျီအရောင်တွေနဲ့ လင်းနေတဲ့မြို့ကြီး
အခွင့်အလမ်းဆိုတာ အခွင့်သင့်သူတွေသာ သွားလို့ရတဲ့ လမ်းတစ်ခုလား
မေးခွန်းတွေဟာ အိပ်ရာတွေအပေါ် ကဗျာတွေပေါ် ပြန့်ကျဲလို့
မဆီမဆိုင် အမေ့ဈေးဖိုးထဲက ပိုက်ဆံတစ်ရာကိုနှိုက်ပြီး
တံတားကူးခပေး ဟိုဘက်ကမ်းကို ကူးပစ်လိုက်တယ်
မဆီမဆိုင် အစိမ်းရောင်အစက်ကလေးကို ထောက်ပြီး
အပြန်အလှန် ဂျာနယ်စာမျက်နှာတွေပေါ်ကအကြောင်းတွေ ပြောရင်း
ဇာတိမြို့လေးက အမေ့ဆီပြန်ချင်တဲ့စိတ်ကို
ရှိသမျှကြိုးတွေနဲ့ ချည်ပစ်လိုက်တယ်
ဖြည်စမ်း ဖြည်စမ်း အဲဒီ ကျွန်တစ်ယောက်လို ခတ်ထားတဲ့သော့တွေ
ဒါ လုံခြုံမှုကင်းမဲ့နေတဲ့ ခေတ်ပျိုမတစ်ယောက်ရဲ့ ရင်သားတွေလို
ပြတ်အောင်ဖြတ်ဖို့ တောင်ပံတွေကို ရှိသမျှအားနဲ့ခတ် ရှေ့ကိုဆက်
ဆောင်ရန် ရှောင်ရန် ရွေးရန် ပယ်ရန် လမ်းညွှန်ချက်တွေအတိုင်း
ကြိုးစားကျက်မှတ် အသက်ရှူလေ့ကျင့်ခန်းတွေ မှန်မှန်လုပ်
ပွဲကြိုသုံးသပ်ချက်တွေကို ဖတ်ပြီးမှ ဒီပွဲကို
တစ်ဘဝလုံး လောင်းကြေးထပ်ပစ်ခဲ့တာ
ပစ်ဖဲတွေ အထပ်လိုက်နဲ့ ဒေါင်းဖို့စောင့်နေတဲ့ လူတစ်ယောက်လို
ဘယ်လောက်ပစ်ပစ် ဝါကျတွေက မဆုံးဘူး
ဘယ်လောက်သောက်သောက် အဓိပ္ပာယ်တွေက မပြည့်စုံသေးဘူး
ထစ်ထစ်နေတဲ့ စက်ထဲက CD ပြားလို
ထစ်ထစ်နေတဲ့ ဆက်သွယ်ရေးဂြိုလ်တုက ပို့လွှတ်လိုက်တဲ့
ခုခံအားနည်းနေတဲ့ မျက်ရည်တွေနဲ့ မျက်နှာတွေပေါ်
ကန့်လန့်ဖြတ် အမာရွတ်တစ်ခုလို နှစ်ရှည်လများ မြေနိမ့်မှုတွေနဲ့
ထူထူထဲထဲ ဟစ်အော်နေတဲ့ ညတွေဆို
မိသားစုကွက်လပ်ရဲ့ တစ်နေရာမှာ ဖြည့်ရမယ့်အက္ခရာတွေ
ကိုယ်ယုံကြည်ချက် ကိုယ့်အလံထူပြီး ဦးညွှတ်တေးကို ဆိုလို့။

Title: စူးနေတဲ့ ဆူးကြားကနေ
By: ဏီမိုးဝေ
အား . . . လို့ အော်ရုံကလွဲ
ဒီနေ့အချိန်ထိ ဆူးက မထွက်ဘူး
နာကျင်ဆဲ။
ခြေရာထပ် လမ်းမတွေအပေါ်
ငါတို့ဒဏ်ရာတွေက ပန်းတိုင်ရောက်ဖို့ ဆေးမရှိဘူး
တောင်းရုံလွဲ
ပြောရုံကလွဲ
အော်သံတွေသာ ညံနေတယ်။
မျက်စိပိတ်
နားပိတ်
အုပ်ချုပ်မှု သက္ကရာဇ်ထဲ
ရှင်သန်ကြီးပြင်း ကြောက်စိတ်တွေသာ ဖုံးလွှမ်းနေတော့
ဆူးက တဖြည်းဖြည်း နစ်နစ်ဝင်ပြီးစူး။
အလွဲအချော်တွေနဲ့ သပ်လျှိုကြီးပြင်းခဲ့ကြတော့
အမှန်တရားနဲ့ ဝေးခဲ့ကြ
အမုန်းတရားတွေ ပွားခဲ့ကြ
ရင်စူးမြှားတွေကြောင့်
မျက်နှာလွှဲခဲ့ကြ
သွေးစွန်းခဲ့ကြ
မိကွဲဖကွဲတွေ များခဲ့ကြ
စစ်ပွဲတွေကြားမှာ မြေစာပင်တွေ ဖြစ်ခဲ့ကြ။

Title: Fun-Carry On
By: ဏေသစ်
တစ်နေ့မှာ သူ့စော်က မေးလာတယ်
‘ငါတို့ ဘယ်လောက်ကြာကြာ မြဲမယ်ထင်လဲ'
မြင်ကွင်းထဲမှာ လူတစ်ယောက်
မီးခြစ်ဆံတွေကို မီးခတ်ညှိပြီး
ရေထဲ ပစ်ချနေတယ်
တစ်ချောင်းပြီး တစ်ချောင်း။
သူ ပြန်ဖြေမိမယ့်' မသိဘူး' နဲ့
ကောင်မလေး နားလည်မယ့် 'မသိဘူး' ကြား
ဘယ်လောက်ကွာခြားမယ် မသိတဲ့အတွက်
တိတ်တိတ်နေဖြစ်သွားတယ်။
တစ်နည်းမဟုတ် တစ်နည်းနဲ့တော့
ဆက်သွားနေရမယ် မဟုတ်လား။
နောက်တစ်နေ့ကျတော့
သူ ရခဲ့ဖူးသမျှ ဆုတံဆိပ်တွေကို
ဗီရိုထဲကနေထုတ်ပြီး
အိတ်တစ်လုံးထဲ ပြောင်းထည့်တယ်
ပြီးတော့လည်း အိတ်ကို
ရထားတစ်စီးပေါ် တင်ပေးလိုက်တာပါပဲ။

Title: ဆရာဝန်တစ်ယောက်
By: နရီမင်းထက်
ဆရာဝန်ဟာ ဆေးခန်းထဲမှာ လေလေးချွန်လို့ အေးအေးဆေးဆေး
လူနာတွေ တစ်ယောက်ပြီးတစ်ယောက် ကုသနေ၊
ည ၉နာရီခွဲကျော်ပြီ၊ ခဏနေ ဆေးခန်းပိတ်ပြီး အိမ်ပြန်
နှပ်တော့မယ်၊ ဆရာဝန်ဟာ အတွေးနဲ့ လေကလေးချွန်၊
အဲဒီမှာ . . . လူနာရောက်လာတယ်၊ ခပ်ပိန်ပိန် အမျိုးသား
ဖျားတဲ့လူနာ။ ဆရာဝန်က စမ်းသပ်တယ်၊ ပြီးတော့
တင်ပါးကို ဆေးထိုး။ 'ရုတ်တရက်' . . . ။
အပ်ဆွဲနုတ်အပြီး လက်ဖျားထိပ်မှာ 'စူး'ခနဲ
ဆရာဝန် အပ်စူးသွားတယ်၊ လူနာရှေ့မို့ ဟန်မပျက်
လက်ထိပ်ကို ဂွမ်းလေးနဲ့ဖိပြီး ဆေးထည့်တယ်၊
လူနာကို ဆေးမှန်မှန်သောက်ဖို့ ရှင်းပြ၊ လူနာ ပြန်သွားတယ်၊
လူနာ ပြန်သွားတဲ့နောက် ဆရာဝန် ဆေးခန်းပိတ်ဖို့ပြင်
အပ်စူးတဲ့ လက်ထိပ်လေး 'နာ'တာကို အသိဝင်သွားတယ်၊
‘Needle Prick Injury’ ဆရာဝန့်ခေါင်းထဲ ကြောက်စိတ်ဝင်သွားတယ်၊
မတော်တဆ ဒီလူနာမှာ ရောဂါတစ်ခုခုရှိနေရင်
ဘယ်လိုလုပ်မလဲ၊ 'သွေးမှတစ်ဆင့် ကူးစက်ရောဂါများ'
‘ဖျတ်ခနဲ' ဆရာဝန် လန့်သွားတယ်၊ ချွေးစေးပြန်လာတယ်၊
လူနာက အမျိုးသား၊ ခပ်ပိန်ပိန် ၊ ဖျား။ 'ဘုရားရေ . . .”
ဆရာဝန့်မျက်နှာ ဖြူဖပ်ဖြူရောက်၊ ဆရာဝန် လေမချွန်နိုင်တော့၊
ဒီလူနာမှာ ABC တစ်ခုခုရှိခဲ့ရင် ဘယ့်နှယ်လုပ်မလဲ၊
ဆရာဝန် ဆေးခန်းတံခါးကို ဆက်မပိတ်နိုင်ဘဲ ငိုင်နေ၊
ဒီလူနာဟာ အမျိုးသား၊ လိင်အပျော်အပါး လိုက်စားမလား၊
လူနာရဲ့ ဝါသနာ၊ အကျင့်ကို မမေးမိလိုက်တာကို စိတ်နာ၊
ဆရာဝန်ဟာ ရယ်မလို ငိုမလို၊
ဆရာဝန်ဟာ ထိုင်မလို ထမလို၊
ဆရာဝန်ဟာ ခုပဲ ဓာတ်ခွဲခန်းမှာ သွေးသွားဖောက်စစ်တော့မလိုလို၊
ဆရာဝန်ဟာ သူရဲ့ နမော်နမဲ့နိုင်မှုအတွက် တောက်တခေါက်ခေါက်။
နာရီလက်တံတွေက သွားနေတယ်။
ဆရာဝန်ဟာ အချိန်အခိုက်အတန့်တစ်ခုမှာ ရပ်တန့်နေတယ်။
အတော်ကြာမှ . . . သတိပြန်ဝင်လာ။
တစ်လကြာအောင် ဖျားတာမရှိ၊ ဝမ်းလေဆာနေတာ မရှိ၊
ဖြစ်နိုင်ခြေ နည်းနည်း၊ ဖြစ်ဖို့ နည်းနည်းပါ။
ဆရာဝန်ဟာ သူ့စိတ်သူ ဖြေလျှော့၊ လက်ကို ဆပ်ပြာနဲ့ ရေနဲ့
ပြောင်နေအောင်ဆေး၊ အပ်စူးတဲ့လက်ထိပ်ကို အရက်ပြန်နဲ့ လောင်းချ။
ဂွမ်းနဲ့သုတ် ၊ ဟန်ဆာပလပ်စ်နဲ့ အကျအနကပ်ပစ်လိုက်တယ်။
ဆရာဝန်ဟာ လေမချွန်တော့ဘူး၊ ချွေးစေးတွေသုတ်၊
သက်ပြင်းကြီးချ၊ အသက်ဝအောင်ရှူ၊ ဆေးခန်းတံခါး မြန်မြန်ပိတ်၊
ဆေးခန်းရှေ့က တိတ်တိတ်ဆိတ်ဆိတ် ထွက်သွားတော့မယ်။

Title: အနုပညာ၊ ကဗျာဆရာနှင့် ငှက်လှောင်အိမ်လုပ်သူများ
By: နရီ(မြိတ်)
အနုပညာကို ရှုပ်ထွေးမှုတွေထဲ ပစ်ချကြည့်မိတယ်
ငလျင်လှုပ်သလို လှိုင်းကြီးသလို မုန်တိုင်းတိုက်သလို
ငါတို့ လုံခြုံဖို့ ကြိုးစားရင်း၊
အသိုက်တွေဟာ အကျဉ်းထောင်တွေ ဖြစ်သွားကြသလို
လေဟူးဟူးတိုက်နေတဲ့ ကွင်းပြင်အောက် အရိပ်ကောင်းသစ်ပင်လို
ဆောင့်ကြောင့်ထိုင်နေမိတယ်
ဗြုန်းဆို လောက်ကိုင်မှာ စစ်ဖြစ်တယ်ဆိုပြီး၊ ဝေလငါးဖမ်းအဖွဲ့က ပင်လယ်ကနေ
ပြန်လာကြတယ်၊ ပင်လယ်မှာ မိုးရွာနေပေမဲ့ ကုန်းမြင့်မှာ မိုးခေါင်နေတယ်
နတ်ပြည်မှာ ငွေကြေး မလိုအပ်ဘူး(ဖူး) ၊ ငွေဒင်္ဂါးရဲ့ မျက်နှာပြင်နှစ်ဖက်မှာ
ဘယ်လိုပုံသဏ္ဍာန်ထည့်ဖို့ အငြင်းပွားစရာ မလို
စစ်ဘေးဒုက္ခသည်တွေလည်း ကိုယ့်အသက် ဖက်နဲ့ထုပ်လို့ တယုတယမဟုတ်ဘဲ
အသက်ကျပျောက်မှာ မစိုးရိမ်ဘဲ ဒရွတ်ဆွဲ ပြေးလာကြရတယ်တဲ့
ပြောတော့လည်း အောင်မင်းလွန်ရာကျမယ်
ရွှေသမင်ဆိုတာ မင်းကြီးတာကပဲ ထွက်လာစမြဲမို့
ဘယ်သူတွေ ထင်မှာလဲ အဲသလို လုပ်လိမ့်မယ်လို့
ရန်ကုန်ဆောင်းဟာ မအေးတော့ဘူး၊ ရန်ကုန်နွေဟာ ခြစ်ခြစ်တောက်
အိုဇုန်းလွှာ ပေါက်ပြဲကတည်းက ကမ္ဘာကြီးက နာဖျားမကျန်း ဖြစ်ခဲ့တယ်
ရာသီဥတုတွေဟာ မိမဆုံးမ ဖမဆုံးမသားတွေလို သွားချင်တိုင်းသွား ဖြစ်ချင်တိုင်း
ဖြစ်နေတော့တာပဲလား
အဲဒီလောက် သတိပေးထားတဲ့ကြားက
ခါးပိုက်ထဲ မြွေပွေးကို ရအောင် ထည့်ထားတယ်
ဒီ အစိုးရက၊ ဒီ အစိုးမရတာတွေကြောင့်လည်း
တစ်ဗိုလ်တက် တစ်ဗိုလ်ဆင်း၊ တစ်ဗိုလ်
ခါးပုံစ တစ်ဗိုလ်ဆွဲ၊ တစ်ဗိုလ်ကြိုး တစ်ဗိုလ်ကိုင်နဲ့
(လူရွှင်တော် ဇာဂနာ) ပြောသလို
ပြည်သူတွေ ဆဲရင်း ဆဲရင်းနဲ့ ဆင်းရဲသွားကြ
တိုင်းပြည်ဆိုတာ ပြည်သူ/သားတွေရဲ့ အရေခွံနဲ့ ချုပ်လုပ်ထားတဲ့ ဝတ်ရုံ
နောက်ဆုံးတော့ ကိုယ့်နွားပဲ ကျောင်းကျောင်း/ကြီးဒေါ်နွားပဲ ကျောင်းကျောင်း
ကျောင်းသာတွေသာ
ခေတ်အဆက်ဆက် သမဂ္ဂဖွဲ့ ဆန္ဒပြကြရတာပဲ/ ထုံးစံအတိုင်း
ကျွဲရိုက်နွားရိုက်နဲ့ တိုင်းပြည်မျက်နှာ အိုးမည်းသုတ်တော့တာပဲ
လူ့ငနွားတွေရဲ့ စည်းမျဉ်းစည်းကမ်းတွေနဲ့ တိုင်းပြည်ဆိုလား
မကောင်းကျောင်းပို့ ဆိုတဲ့ ထုံးစံ၊ ထုံးပန်းကန်ဆိုတာ
ငါတို့ အောက်အရပ်ရဲ့ အသုဘ
(မသာအိမ်)တွေမှာ ထားတဲ့ ရိုးရာဓလေ့
ကျွန်တော့်တို့ ငှက်တွေလုပ်ရင်း ငှက်လှောင်အိမ်တွေပဲ ဖြစ်ဖြစ်သွား
ကဗျာကို အတောင်တပ်ကြည့်ရင်းနဲ့/ အသက်သွင်းဖို့ ကြိုးစားရင်းနဲ့
ကဗျာဟာ ကျွန်တော်တို့ မျက်စိရှေ့တင် အသက်ပျောက်သွားလို့
အနုပညာကို ဘယ်လိုရှုပ်ထွေးမှုတွေထဲ ထည့်ထည့်
အရောင်မပျက်ဘူး၊ အရသာမပျက်ဘူး၊ အလေးချိန် မလျော့ဘူး
ကဗျာကောင်းဆိုတာ ဘယ်လို ဖြားယောင်းမှုမှာပဲ ဖြစ်ဖြစ်
ဘယ်လို ရိုးရာထုံးစံတွေထဲမှာမှ အပုပ်မခံ/ အမြုပ်မခံ
လူးလွန့်ရင်း/ ပျံသန်းရင်း
မျိုးဆက်တစ်ဆင့်ပြီးတော့ နောက်တစ်ဆက်တွေဆီ
ကဗျာဆရာဆိုတာ စကြဝဠာ မိုးခေါင်တဲ့အခါ လောကဓံဗုံကို တီးတဲ့ကောင်
စကားလုံးတွေကို အတောင်တပ်သူ၊ ကျားသေကို အသက်သွင်းသူ
စကြဝဠာကိုပဲဖြစ်ဖြစ်၊ မုန့်ညင်းစေ့ကိုပဲဖြစ်ဖြစ် ရဲဝံ့စွာ ထုဆစ်သူ
ကျွန်တော်တို့ ငှက်တွေလုပ်နေကြတာလား
ကျွန်တော်တို့ ငှက်လှောင်အိမ်တွေပဲ လုပ်နေကြတော့မှာလား ဆိုတာ။

Title: ငိုက်မျဉ်းနေတဲ့ ယာဉ်အိုကြီးပေါ်
By: နီနီ
အရမ်းမဝေးတော့ဘူးလို့ တွေးနေရင်းကနေ
တယ်လီဖုန်းကို စိတ်နဲ့လှမ်းဆက်ကြည့်နေမိတယ်
မချိပြုံးတွေ ဟန်ဆောင်ပြုံးတွေဟာ တစ်နေ့တာရဲ့
အချိန်မည်မျှကို အချိုးကျ တိုက်စားခဲ့ပါသလဲ
မာနဟာ မာနပဲ
ဒီအချိန်ဆို ဒီစိတ်က ဒဏ်ရာဘက်ကို ပြောင်းပြောင်းသွားတယ်
ဒီအချိန်ဆို အပ်ကျသံကအစ ဆေးမကူနိုင်အောင် ဖျားတယ်
စကားတွေအများကြီးပြောလိုက်မှ ကိုယ့်မျက်လုံးကို ဖမ်းမိသွားတယ်ဆိုရင်
သူ့သင်္ကေတနဲ့ ကိုယ့်သင်္ကေတ ပေါင်းလိုက်တာ
ဘာဂီတမှ ထွက်မလာဘူးဆိုရင်
တစ်ယောက်ငရဲကို တစ်ယောက်က ဘာကြောင့် တစ်ဝက်ခွဲယူဦးမလဲ
ကားပြတင်းပေါက်က မှန်မှာ တခုခု ရေးပစ်လိုက်တယ်
မူရင်းနဲ့မိတ္တူ ဘာပဲရွေးသွားရွေးသွား ပါသွားတဲ့ အစိတ်အပိုင်းဟာ ဘဝပါ
သိမ်းပိုက်ထားခဲ့မိတုန်းကလည်း စူးတယ်
လွှတ်ပေးလိုက်တော့လည်း ရူးကျန်ခဲ့တယ်
နုတ်လို့မရတဲ့ ကင်ဆာမှာ ကျွံဝင်ခဲ့
ကိုယ့်ကိုယ်ကို မပျောက်ဆုံးခင်လေးမှာ သူ့ကိုရှာတွေ့ခဲ့
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
လိုအပ်တယ် မလိုအပ်ဘူး
ဘယ်လိုရှင်သန်ခြင်းမျိုးလဲ အလိုမရှိတော့။
ကိုယ်ဆင်းမယ့်မှတ်တိုင်မှာသာ ဆင်းခဲ့တယ်
ရေးခဲ့တဲ့ နာမည်လေး ပြန်မငေးတော့။

Title: ဖယ်ဒရယ်ကဗျာ
By: နီမျိုးထက်
နာကြည်းမှုအငြိုး အမုန်းတရားတွေဟာ
တံတားအောက်က မြစ်ရေလို စီးဆင်းသွားပါစေတော့
ဆုတောင်းတိုင်း ပြည့်ခွင့်ရရင်လည်း
ဟောဒီဆုတွေ ပြည့်ဝပါစေတော . . . ။
မနောမြေ ကချင်ဒေသက တိုင်းရင်းသားပြည်သူတွေ
သတ္တန္တရကပ်ဘေးမှ ကင်းလွတ်ပြီး
ကိုယ့်အိမ်ကိုယ့်ယာမှာ အေးချမ်းစွာ ပြန်လည်နေထိုင်နိုင်ကြပါစေ
မြစ်ဆုံဒေသလည်း သူ့အလှနဲ့သူ ရှိပါစေပေါ့။
လျှပ်စစ်တာဘိုင်စက်ကြီးတွေ တဒီးဒီးလည်
လျှပ်စစ်တာဝါတိုင်ကြီးတွေ ကိုယ့်မြေ ကိုယ့်ဒေသမှာ စတင်စိုက်ထူ
ဓာတ်အားလှိုင်းတွေ ဖြတ်သန်းစီးဆင်းသွားကြပေမဲ့
ကိုယ့်မြေကိုယ့်ဒေသမှာတော့ အလင်းရောင် ဖောသီစွာ မရရှိတဲ့
ကယားတိုင်းရင်းသားပြည်သူတွေ
ဖွံ့ဖြိုးတိုးတက်မှုတွေ ရရှိပိုင်ဆိုင်ကြပါစေ။
စကားပြောရင် ဘွင်းဘွင်းရှင်းရှင်းနဲ့ အရိုင်းဆန်ပေမဲ့
ရိုးသားဖြူစင်ကြတဲ့ ကရင်တိုင်းရင်းသားတွေ
စည်းလုံးညီညွတ်မှုကိုဆုပ်ကိုင် စစ်မှန်တဲ့ ပြည်ထောင်စုကြီးဆီ
အခြားတိုင်းရင်းသားတွေနဲ့အတူ ချီတက်အောင်ပွဲခံနိုင်ကြပါစေ။
ငယ်ငယ်က သမိုင်းဖတ်စာထဲမှာ သင်ဖူးတဲ့
နယ်ချဲ့အင်္ဂလိပ်တွေကို ကြံ့ကြံ့ခံတွန်းလှန်ခဲ့သူ ကြွမ်းဘိစ်ရဲ့
ချင်းတောင်တန်းဒေသက တိုင်းရင်းသူ တိုင်းရင်းသားတွေ
တရားမျှတမှု၊ ဖွံ့ဖြိုးတိုးတက်မှု ၊ လွတ်လပ်စွာကိုးကွယ်နိုင်မှုတွေ ရရှိကြပါစေ။
သမိုင်းကြောင်းအရရော ယဉ်ကျေးမှုအရပါ မြင့်မား
ဘာသာတရားလည်း ကိုင်းရှိုင်းတဲ့
ရာမညတိုင်းဌာနေ မွန်တိုင်းရင်းသားပြည်သူတွေ
လွတ်လပ်ပွင့်လင်း ကုန်စည်စီးဆင်းမှုတွေ မြန်ဆန်ကောင်းမွန်နိုင်ကြပါစေ။
ငါဟာ ဗမာလူမျိုး မိဘနှစ်ပါးက မွေးဖွား
ဗုဒ္ဓဘာသာ ဗမာလူမျိုးတစ်ယောက်ပါ
ပြောင်းလဲတိုးတက်နေပါပြီဆိုတဲ့ သူတို့အပြော ဒီမိုကရေစီခေတ်ကြီးမှာ
ငါတို့ ဗမာပြည်သူ ပြည်သားတွေရဲ့ ဘဝတွေရော
ဘာတွေပြောင်းလဲ ဘာတွေတိုးတက်လာကြပါသလဲ
ဒါပေမဲ့ ရရှိလာမယ့် အခွင့်အရေးနဲ့ အကျိုးဆက်တွေမှာ
အခြားတိုင်းရင်းသားပြည်သူတွေနဲ့ ညီတူမျှတူခံစား
ဘာသာရေးရှုထောင့်တွေလည်း ကြည်ကြည်လင်လင် မြင်နိုင်ကြပါစေ။
ပင်လယ်နဲ့လည်းနီး ရှေးဟောင်းအမွေအနှစ်တွေလည်း ပေါများ
နယ်ချဲ့ ကိုလိုနီစနစ်ကိုလည်း အစောဆုံးခံစားခဲ့ရတဲံ
ရခိုင်တိုင်းရင်းသားပြည်သူတွေ
လက်ရှိဖြစ်ပေါ်နေတဲ့ ပဋိပက္ခတွေ ပြေပျောက်ကာ
တိုးတက်ငြိမ်းချမ်းသာယာစွာ ရှေ့ခရီးဆက်နိုင်ကြပါစေ။
လိမ္မော်၊ လက်ဖက်၊ ချယ်ရီပွင့်ရာ ကမ္ဘောဇဌာနေ ရှမ်းတိုင်းရင်းသားပြည်သူတွေ
ယမ်းနံ့တွေ၊ သေနတ်သံတွေ၊ အမြောက်သံတွေအစား
ရှမ်းအိုးစည်သံတွေဝေ လမ်းပန်းဆက်သွယ်ရေးအစား ကောင်းမွန်ပြီး
ဖွံ့ဖြိုးတိုးတက်ပါစေ
၂၁ ရာစု ပင်လုံညီလာခံကိုလည်း ကျင်းပနိုင်ပါစေပေါ့။
မြန်မာနိုင်ငံ ပြည်သူပြည်သားအားလုံး
‘ဘေးရန်ခပ်သိမ်း ငြိမ်းကြပါစေ
ရောဂါခပ်သိမ်း ငြိမ်းကြပါစေ
ဆင်းရဲခပ်သိမ်း ငြိမ်းကြပါစေ
နှလုံးစိတ်ဝမ်း အေးချမ်းကြပါစေ . . . ‘။

Title: တစ်လမ်းမောင်းကဗျာ
By: နီလင်းသန်း
မင်း တွေးနိုင်တယ်
မင်းထင်သလို မင်းမြင်သလို . . .
ကိုယ်ဟာ အထီးကျန်တစ်ယောက်လည်း ဖြစ်နိုင်တယ်
ကိုယ်ဟာ မင်းရဲ့ အစီရင်ခံရမယ့်လူတစ်ယောက်
ကိုယ်ဟာ လမ်းညွှန်အိမ်မြှောင်ပျောက်သွားတဲ့ သင်္ဘောကပ္ပတိန်
ကိုယ်ဟာ ဘာမှမဟုတ်ရပါဘူးလို့လည်း အသံမမြည်
ကိုယ်ဟာ ကျွဲကူးရေပါ ဇာတ်လမ်းတွေအပေါ် အမြင်မကြည်လင်ခဲ့သူ
ကိုယ်ဟာ အစာတောင်းနေတဲ့ ရွှေငါးလေးရဲ့အသံကို နားလည်
ကိုယ်ဟာ အသံမဲ့တေးသွားရဲ့ ပင်တိုင်အဆိုတော်
ကိုယ်ဟာ ကြွေးမြီထူပြောနေတဲ့ သူကြွယ်တစ်ယောက်လို့
မင်း မြင်နိုင်မလား
ကိုယ်ဟာ ငရဲပြည်က ပြန်ရောက်လာတဲ့
မြန်မာနိုင်ငံထဲက တစ်ဦးတည်းသော ကဗျာဆရာ
ကိုယ်ဟာ ဘယ်ဘက်လက်သန်းလေးက လက်သည်းရှည်လေးကို
ကျေးဇူးတင်ရှိခဲ့သူ
ကိုယ်ဟာ ပြိုင်ပွဲဘေးနားက လှိုက်လှဲစွာအားပေးနေသူတွေထဲ
ပါဝင်သူတစ်ယောက်
ကိုယ်ဟာ ဘယ်တော့မှ အမောမဖောက်နိုင်တဲ့ ပရိသတ်စစ်စစ်
ကိုယ်ဟာ အိမ်ပြေးလည်း ဖြစ်ခဲ့ဖူး . . .
စာမေးပွဲလည်း အခါခါကျခဲ့ဖူးပေမဲ့
ကိုယ်ဟာ လူတစ်ဦး လူတစ်စု လက်ထဲက
အကြွင်းမဲ့အာဏာကို ထာဝရ မုန်းတီးနေခဲ့သူ
ကိုယ်ဟာ အတ္တစိတ်ကြီးကြီးမားမားနဲ့ မိသားစုအရေးသာ ရှေ့တန်းတင်ခဲ့
ကိုယ်ဟာ ဘယ်သူမှမရွှေ့နိုင်တဲ့ တောင်တံတိုင်းကြီးကို
ရွေ့လားနိုင်သူလည်း ဖြစ်ချင်
ကိုယ်ဟာ မင်းနဲ့ ကြမ်းတစ်ပြေးတည်း နေထိုင်လျက် ဝေးကွာ
ကိုယ်ဟာ လက်ထဲက အသားညှပ်ပေါင်မုန့်လေး လွတ်ကျသွားမှာ စိုးရိမ်စိတ်နဲ့
ကိုယ်ဟာ မင်းအမည်ပေးထားတဲ့ 'ငြိမ်းချမ်းရေး' တောအုပ်ကလေးမှာ
တူနှစ်ကိုယ် ပျော်ချင်ပါရဲ့
ကိုယ်ဟာ လူလုံးပြတတ်တဲ့ ညှော်နံ့တွေကို ရွံရှာတတ်သူ
ကိုယ်စာ အပေါ်မီး အောက်မီးနဲ့ စားသုံးရမယ့် ညစာတွေကို မုန်းတယ်
ကိုယ်ဟာ အချက်ပြ ဆက်သွယ်ရေးမှာ နည်းစနစ်မကျွမ်းကျင်သလို
ကိုယ်ဟာ ဝါကျအထားအသို မရှင်းမလင်းနဲ့
လင်ယူသားမွေးဒုက္ခထဲက လူရွှင်တော်
ကိုယ်ဟာ မင်းထင်သလို အိမ်မက်မရှိတဲ့ ဟာတာတာနေ့လယ်ခင်းတစ်ခုပေါ့
မင်းရဲ့ထင်မြင်သုံးသပ်ချက်တွေနဲ့
အကယ်ဒမီဆုလည်း လိုချင်တယ် . . . ။

Title: ဧည့်ခံပွဲ
By: နေခက်
ရုပ်တစ်ခု မွေးမြူဖို့
စိတ်ပေါင်းများစွာ အရောင်ခြယ်သ
လောကကို ညာကြမယ်။
ဘုရားဟောထဲမှာ မပါပေမဲ့
နိဂုံးချုပ်ရင် လက်ခုပ်တီးရတယ်
လိုအပ်တာထက်ပိုတဲ့ ဝန်ဆောင်မှုမျိုး
သင်တန်းတက်စရာ မလိုဘူး
အမှားကိုအမှန်ပြ
တရားကို အလံချလိုက်ပြီ။
ပြောင်းမသွားတဲ့
အဟောင်းကြားမှာ
သူတောင်းစားတွေ တွေ့နေရ
အလင်းတော့ ထိုးထားပါရဲ့
မျက်စိတည့်တည့်။

Title: အဆုံးထိ စီရင်ရမယ့် ကဗျာ
By: နေချိုသွေး
အာဏာရှင်တွေရဲ့အစ ဘုရားသခင်ကလို့ ပြောမယ်
ဒီလိုဆို စုံလုံးကန်းနေတဲ့ ကျောက်ခဲတွေနဲ့ ငါ့ကို ထုကြ
ဒေါသသင့်နေတဲ့ အလျှံညီးညီး မီးတောက်တွေနဲ့ ငါ့ကို ရှို့ကြ။
သိုးငယ်တွေရဲ့ ကြောက်ရွံ့ထိတ်လန့်ခြင်းမှာ
ကိုယ်ချင်းစာတရားဟာ မျက်ရည်ဖြိုင်ဖြိုင် ကျရရှာပေါ့
ထွက်ပေါက်ပျောက်နေတဲ့ စိတ်နဲ့အတူ ငါ အော်ဆဲတယ်
ဘုရားသခင်ကို ငါ အော်ဆဲတယ်
အာဏာရှင်တွေကို ငါ အော်ဆဲပစ်တယ်
မျက်ရည်တွေတွေကျရင်း
အော်ကြီးဟစ်ကျယ် ရယ်မေလိုက်ရတာထက် ကောင်းတာ ဘာရှိသလဲ
ညဉ့်နက်နက်လို နေ့ရက်တွေမှာ
အထီးကျန်ဆန်မှုကနေ ချုပ်ငြိမ်းဖို့ တဲတဲလေးအလို
ဖြုန်းခနဲ
ရယ်စရာ ကောင်းမနေဘူးလား
ငိုစရာကော ကောင်းမနေဘူးလား
ငတ်ကျန်မွဲတွေနေတဲ့ ဝမ်းနည်းဖွယ်ဘဝတွေ ပြောပါတယ်
မှောင်မည်းငြိမ်ဆိတ်နေတဲ့ ချောင်မှာ ထိုင်ပြီး ငိုင်ငေးနေရတဲ့ အထီးကျန်ဆန်မှုတွေ
မျှော်လင့်ချက်တွေကို သိုဝှက်ခံနေရတဲ့
အဲဒီ့ အထီးကျန်ဆန်မှုတွေလေ ခန္ဓာကိုယ်အနှံ့ အဆုပ်လိုက်အခဲလိုက် ဖူးပွင့်လို့
ရိုးတွင်းချဉ်ဆီထဲအထိ ကြေကွဲမှုတွေ ထီးတည်းကြီး
မွေးညင်းပေါက်တွေကနေ အန်ကျလာတဲ့ သောကနဲ့ အပြိုင်
ဖြတ်တိုက်သွားတဲ့ ရှုမျှော်ခင်းတွေတောင် ကွဲရှပူလောင်နေပုံရတယ်
ဘယ်မှာလဲ တရားမျှတခြင်းရဲ့ တန်ဖိုး
ဘယ်မှာလဲ လွတ်လပ်မှုရဲ့ အရသာ
သောက်ရူးတွေရဲ့ ပယောဂနဲ့
ကိုယ့်သေတွင်း ကိုယ်တူးနေရတဲ့ ခေတ်ကာလကိုမှ
တော်လှန်ပုန်ကန်ပြောင်းလဲပစ်ချင်နေတဲ့ ငါဗီဇ
သွေ့ခြောက်သွားတဲ့ ကလေးတစ်ယောက်ရဲ့ အနာဂတ်တွေနောက်
ငါ တကောက်ကောက် လိုက်လျှောက်တယ်
ကြောင်တောင်တောင် ပြူးကျယ်ကျယ် ကလေးတစ်ယောက်ရဲ့ မျက်ဝန်းထဲ
ငါ ခဏခဏ ပြုတ်ကျနေတယ်
သက်ပြင်းချသံတွေ ဆူညံနေတဲ့ ကလေးတစ်ယောက်ရဲ့ အိပ်မောကျချိန်ထဲ
ငါ ငေးကြည့်မိတယ်
ငြိမ်းချမ်းခြင်းဟာ စကားလုံးအဖြစ်ပဲ ရှင်သန်နေရတဲ့ ကမ္ဘာမှာ
ဒီကဗျာပေါ်မှာမှ ငါ့စိတ်ကိုငါ အဆုံးထိ စီရင်ခွင့်မရရင်
ငါကိုယ်ငါ အဆုံးစီရင်မိတော့မယ်။

Title: အရောင်နည်းနည်း သုံးထားတယ်
By: နေညိုအောင်
နည်းနည်း ယုံကြည်မိတာနဲ့
နည်းနည်း ပြုတ်ကျတော့တာပဲ
၂၀၁၅
အဟောင်းတွေ
ကောင်းမကောင်းတော့ မသေချာဘူး
အလောင်းကောင်းတွေကတော့
စကားမပြောတာ သေချာတယ်လို့
ရာသီဥတုနဲ့ အာလူးခင်းတွေ
အာလူးခင်းတွေနဲ့ ကောင်းသော အိပ်မက်တွေ
ငါတို့ဘက်မှာ ရှိပါစေလေ
ငှက်ကလည်း တိုက်တိုက်ဆိုင်ဆိုင် ထအပြန်
မြှားကလည်း တိုက်တိုက်ဆိုင်ဆိုင် ငှက်ကိုမှန်
ငါတို့ကလည်း တိုက်တိုက်ဆိုင်ဆိုင်
လက်ခံလိုက်ရတော့မှာလား
ပြောပါ ရေချိုးပြီးမှ ပြောပါ
ကြောက်စိတ်ဟာ
ဦးခေါင်းမှာ တံခါးခေါက်ခဲ့ပြီပေါ့
နှလုံးသာဟာလည်း
စကားမဆိုတော့ဘူးတဲ့လား
ပေးစရာရှိတာ ပေးပြီးရင်တော့
ယူစရာရှိတာ
ပြန်ယူကြတာပေါ့ ညီလေး။

Title: ပင်လယ်ရေမှာ ရောက်ရှိခြင်း
By: နေစိမ့်
မေ့မေ့လျော့လျော့ ဖြစ်နေတာက
ရွက်ဆုတ် ပြက္ခဒိန်ကို နေ့စဉ်ဆုတ်ဖြဲမိဖို့
အဆုံးမမြင်ရသေးတဲ့ မုန်တိုင်းထဲ မိန်းမောလို့
အခုပဲ ငါဟာ လေနီကြမ်း တော်ကြာ လေညင်းနုနု
အမှတ်တမဲ့ ပင်လယ်က ကော်ထုတ်လိုက်တဲ့ လှိုင်းအရွေ့မှာ
ကမ်းခြေပေါ် ပစ်တင်ခံလိုက်ရတဲ့ အမှိုက်သရိုက်
မဖြစ်နိုင်ဘူး မဖြစ်နိုင်ဘူး
ဆားငန်ရေနဲ့ အထပ်ထပ် ဆေးကြောပစ်လို့
ဘယ်တော့မှ သန့်ရှင်းစင်ကြယ်သွားမှာ မဟုတ်တဲ့ အရိအရွဲတွေ
အခန်းလွတ်ထဲ တစိမ့်စိမ့် ဝင်လာတဲ့ ရေရဲ့ ညင်သာနူးညံ့မှုနဲ့
နောက်တစ်ခန်းမှာ စိတ်လွတ်ကိုယ်လွတ်လူရဲ့ လက်ထဲက သားလှီးဓား
စိတ္တဇဆရာဝန်ရဲ့ သင်ရိုးညွှန်းတန်း ကုထုံးနဲ့
မျိုးချစ်စိတ် စစ်စစ်တွေ လူမျိုးနဲ့ ရှင်ကွဲကွဲလို့
အရင်းအနှီးများရဲ့ ဆုံးရှုံးကြေကွဲမှုတွေလား
မသိချင်ပါနဲ့တော့
သောင်ခုံပေါ်က သဲပွင့်တွေ မရေတွက်မိခဲ့ဘူး။

Title: ဝါဝါထိန်ထိန် ပွင့်ခဲ့ပါတယ်
By: နေထက်နိုင်
ပိတောက်တွေလည်း လှိုင်လို့
ခမောက်တွေလည်း မြိုင်လို့ပေါ့
အိပ်မက်တွေ ပိတောက်အိပ်မက်တွေ
မြိုင်မြိုင် ဖူးပွင့်ခဲ့ပါတယ် ပန်းများလို
အစိမ်းပုပ်ရောင် ကောင်းကင်ကြီးအောက်က
နေ့အပုပ်အသိုးတွေထဲမှာ။
အိမ်ရှေ့ လူရိပ်မြင် လန့်ရ
ညဘက် အိမ်အနား ကားသံကြားရ
ခွေးထိုးဟောင် လန့်ရ
သစ်ရွက်ခြောက် လေထိုးသံကြား လန့်ရ
လန့်ရတဲ့ နှစ်များ။
အမေနဲ့သားတွေ ဝေးကြ
စိုးရိမ်ကြောင့်ကြ ဝေးခဲ့ရ။
လင်မယားတွေ ဝေးကြ
လွမ်းလွမ်းဆွေးဆွေး ဝေးခဲ့ရ။
အဖေနဲ့ သားတွေ
အိပ်မက်တွေ ကျိုးကြေရ
အပိုင်းပိုင်း အစစ။
မျက်စိအောက်က
ရေအပြည့် ကြာအပြည့် ကန်တွေ
ကွယ်လွန်သွား ပဲ့တင်သံမျှ ပြန်မလာကြ။
အရွယ်တွေရခဲ့
အသိတွေရခဲ့
သမိုင်းဘီးတွေ လည်ခဲ့။
ရခဲ့တာတွေ မလိုချင်ခဲ့
လိုချင်တာတွေ မရခဲ့ပါဘူး။
တစ်ခုခုကို ပြောင်းလဲပစ်တဲ့
လိမ္မော်သီးအဝါတွေ
လမ်းမပေါ် လှိမ့်ဆင်းခဲ့
မိုးတို့ မည်းမှောင်ထစ်ချုန်းတုန်းက။
ဒီနေ့ ငါတို့ သောက်သုံးနေရတာက
နွေဦးကတည်းက တစ်မိုးလုံး စိမ်းမှောင်ခဲ့တဲ့
သစ်ရွှက်ခြောက်တွေနဲ့
ကျိုးကြေနေတဲ့ ရေသေကန်ပေါ့။

Title: ညက ဖလင်မပါတဲ့ရုပ်ရှင်ကို ကြည့်ရတယ်
By: နေနိုင်
ချောင်းကြည့်ပေါက်ထဲက ညနေမှာ
စာမေးပွဲ သုံးခါကျတယ်
ထရံကြားထဲကို လင်မယားစုံတွဲအသစ်လေး ပြောင်းလာတယ်။
မထိုးဘဲ ကောက်ရလိုက်တဲ့ ထီလက်မှတ်လို
ပေါက်စဉ်ကိုသာ မျှော်လင့်ချက်ကြီးကြီးနဲ့ စောင့်စား
နာရီချိန်သီးက လိုတာထက်ပိုပြီး အသက်ဝင်မှုနည်းနေတယ်။
အရာရာဟာ တစ်ခဏပါဆိုပြီး
သတိကြီးကြီးထားပြီး ဖြည်းဖြည်းလေး နက်လာတယ်
သင်းကွဲငှက်တွေကလည်း အရောင်မပါတဲ့ အလေအလွင့်နဲ့။
သတိကြီးကြီးထားပြီး
ကြည့်နေရင်းက
ညဟာ လကို ရင်ဘတ်ထဲ လုံလုံခြုံခြုံ ထုပ်သိမ်းလိုက်တယ်
မီးတိုင်က မီးကိုလည်း လက်ညှိုးရဲ့ တိုက်တွန်းမှုနဲ့
ခလုတ်ကနေတစ်ဆင့် ဆောင့်ပိတ်လိုက်တယ်။
ဒီလိုနဲ့ ည. . .
ဘာသံမှမကြားရသလောက် ကိုယ့်အသံကိုလည်း
ဘယ်သူမှမကြားရအောင် စုဘူးထဲ ထည့်သိမ်းထားတယ်။
ဒိန်းခနဲ အသိစိတ်က ထရံနား ကပ်သွားတယ်
မျက်လုံးရဲ့ ဝါးနေတဲ့ focus ကို manul ကောက်ဖြတ်လိုက်တယ်။
စိတ်ကိုလည်း တည်ငြိမ်နေအောင် စုစည်း
ရန်သူ့နယ်မြေကမ်းကို တစ်ဦးတည်း ချဉ်းကပ်နေတဲ့
စစ်သားတစ်ယောက်လို အရာရာဟာ
သတိ အသိနဲ့ နားကိုလည်း ဓားလိုထက်နေအောင် အသင့်ပြင်ထား။
ရုပ်ရှင်ထဲမှာ သူတို့အသက်ရှူသံတွေ မြန်လာသလို
ကိုယ့်မှာလည်း တံတွေးကို ခဏခဏမျိုချနေရ။
ထိတ်ခနဲ ကြွက်တစ်ကောင် မြေကြီးထဲ
တိုးဝင်သွားတာက အစ သတိကြီးကြီးနဲ့ တွက်ဆနေရတယ်။
နားရွက်နားက ဖြတ်ဖြတ်ပြေးသွားတယ်
တဝီဝီအသံနဲ့ ဟော်လီကော်ပတာအစင်း ၂၀ သေချာတယ်
ဒီကောင်တွေ ဟိုတစ်အိမ်ကျော် ဗွက်အိုင်က ထလာတာဖြစ်မယ်။
ဒါပေမဲ့
မတို့ရဲ မထိရဲ
တရားကြောင့် မဟုတ်ဘူး၊ ဘုရားကြောင့် မဟုတ်ဘူး
ကျုံ့နေတဲ့ အာရုံလေး ပျက်သွားမှာစိုးလို့။
သူတို့ ခဏတစ်ဖြုတ်နားနေလည်း ကိုယ့်မှာ မနားရ
တစ်ကွက်ချင်း ရစ်နေတဲ့ ဖလင်ကို အာရုံထဲ ပြန်ပြန်နွှေးနေရ။
မီးမှိတ်ထားတဲ့ ည. . .
ကိုယ်က အမှောင်ထဲမှာ တစ်ယောက်တည်း ငြိမ်နေရပြီး
သူတို့မှာက နှစ်ယောက်တည်းနဲ့ ခပ်မှိန်မှိန်လေး လင်းနေတယ်။
ကိုယ့်မှာ ဖယောင်းတိုင်တိုလေးကိုပဲ ကျေးဇူးတွေ စွတ်တင်နေတာ
လေပြည်လေး တစ်ချက်ဝှေ့သွားမှာက အစ ကွာလတီမကောင်းလို့
ခဏလေးနဲ့ ကုန်သွားမှာအဆုံး
ကိုယ်မှာ မှောင်ပြီး သူတို့ လင်းနေဖို့
တစ်ယောက်တည်း ကြိတ်ပြီး တတွတ်တွတ် ရွတ်နေရ။
ဒီလိုနဲ့ ညဟာ ခြေကုန်လက်ပန်းကျလို့
စောင်ကိုခြုံလိုက်သလို ကိုယ်ကလည်း ရေအိမ်ကို အမြန်ပြေးရတယ်။
တင်းနေတဲ့ စိတ်ချည်ကြိုးလေးကို လျှော့ပြီး
ကိုယ့်ရဲ့ညကလည်း အနားတောင်းတယ်။
ထုံးစံအတိုင်း
အရုဏ်က မျက်နှာမသစ်ဘဲ လင်းလာတယ်။
လူ့ဝတ္တရားအရ မျက်နှာသစ် သွားတိုက်လို့
သူတို့နဲ့ ဝင်တိုးမိတဲ့အခါ ကိုယ့်လိပ်ပြာကို လုံလုံခြုံခြုံဝတ်ပြီး
မျက်နှာကို ခါနာနာ နှစ်ခါ ထပ်ထပ်သစ်နေရပုံက
စက္ကန်သံဟာ လိုတာထက်ပိုပြီး အားလုံး ပြေးလွှားနေရသလိုမျိုး
ရာသီဥတုက ကိုယ့်ဘက်မှာရှိနေတဲ့
ညအတော်များများမှာ ကိုယ်ဟာ ကျောင်းစာအုပ်ကိုဖြဲပြီး
ထရံလေးကို ခွာနေခဲ့မိတယ်။

Title: အက်သွားတဲ့ နံရံ
By: နေနိုင်(ချောက်)
ကိုယ်ကျင့်တရားပေါ် ထိုးစိုက်လာတဲ့ ဓား
ငါ့ယုံကြည်မှုမှာ သွေးစိမ်းရှင်ရှင် ပန်းထွက်တယ်
ရင်ချင်းဆက်မိခဲ့ပြီးခါမှ
သစ္စာတရားက လိုဏ်သံပါနေတဲ့ကိစ္စ
အသိဆိုတာ နောက်ကျတယ်မရှိပေမဲ့
ပေးလိုက်ရတဲ့ ချစ်ခြင်းတွေ
အရင်းအနှီး ကြီးလှပါရဲ့
ကျား ကစားသလို
ဘဝဟာ အတွက်အချက်နဲ့ ရွှေ့ရတာလား
အမှားမခံတာ အမှန်တရားကို ချစ်လို့။

Title: မျှော်ကိုးမှုတေးသွား
By: နေပန်ဦး
သိုးသားကင်ဟာ လူတိုင်း မကြိုက်နိုင်ဘူး
နတ်ဒေဝါတွေအဖို့တော့ စားစရာတွေ တစ်ပုံကြီး၊ ဒီမှာ
ပုံကြီးချဲ့စရာ နှစ်တွေ၊ စစ်တွေ၊ ဒုက္ခတွေ
ဘာဆက်ရေးရမလဲ နှစ်ပေါင်းခြောက်ဆယ်အတွင်း၊ တွင်းဆုံးကျ
ကျနေတဲ့ စိတ်နဲ့ မွဲပြာကျ နှဲ့နှဲ့လာတဲ့ တိုင်းပြည်ငယ်တစ်ခု
နှစ်ခုပဲ ပြည်တွင်းစစ်နဲ့ ငြိမ်းချမ်းရေး၊ ဒါနဲ့တင် အချိုကုန်နေရတာ
မိဘပြည်သူများခင်ဗျား ဆိုပြီး စကားလုံးကြီးတွေနဲ့ ဆက်ထုနေတယ်။
ငါတို့မှာ တကယ်များလားလို့၊ တကယ်လို့များ
အာလူးနဲ့ ကြက်သွန်နီပဲပါတဲ့ စမူဆာလို
မျှော်လင့်ချက်တွေနဲ့သာ ဘဝကို ငြီးစော်နံ သွပ်သွင်းခံရတာတောင်
အဓိက ဆွေးနွေးသွားမယ်၊ အထူးစုံစမ်းစစ်ဆေးသွားမယ်၊
မှတ်တမ်းတင်ထားမယ်၊ အခြေအနေစောင့်ကြည့်သွားမယ်၊ ဒါနဲ့
ရှင်သန်မှုအခွင့်အရေးက ဆေးမတိုးတော့ဘူး။
အဲဒါကြောင့် အမှောင်မှာ ယဉ်ပါးလာတဲ့အခါ၊ သွေးမထွက်ဘဲ
ဖျက်ဆီးခံလိုက်ရတဲ့ လူ့အဖွဲ့အစည်းဟာ ပျက်စီး၊ ကြာတော့
ဖာသည်မလေးကို အရှက်နဲ့ ခြိမ်းခြောက်ရသလိုမျိုး
ဒါဟာ ရေထဲနစ်နေတဲ့ ကျောက်စရစ်ခဲလို တောက်ပမှုကြီး
ခေတ်မီတိုးတက်နေတဲ့ လုပ်ကြံမှုကြီး၊ နာကျင်ရကောင်းမှန်းမသိတဲ့ ရောဂါ
ငါတို့မှာ စွဲကပ်နေရတယ်။
ငါသိပ်သိတာပေါ့ ငါသိတဲ့ အကြောက်တရားဟာ
မြစ်ခြားတောင်ခြားမဟုတ်ဘူး၊ မြစ်ပျောက်တောင်ပျောက်
ပျောက်စေဆရာကြီးများကတော့ ဝလုံးတွေ ပွားလို့
ချစ်ရေး ကြိုက်ရေး စိတ်မအေးစရာက လွဲရင်
ကဗျာရေးတာကအစ အချိန်လုပြီး ရေးနေရတာ
ဒီမှာ သမိုင်းကို ရေးရေးလေး သိနေရင်ပဲ
အန္တရာယ်ရှိတဲ့၊ အဆိပ်ပြင်းတဲ့ သတ္တဝါတစ်ခု ဖြစ်နေတယ်။
လူ့ဘဝရဲ့ ရိုးသားမှုတို့၊ တရားမျှတတဲ့ ချနင်းခံ လောကကြီးတို့
အသုံးမဝင် ကိန်းဂဏန်းဖြစ်မယ်၊ တရားမဝင် ငွေစက္ကူ ဖြစ်သွားမယ်
မျှော်ကိုးမနေနဲ့တော့ စာနာနားလည်မှုတေးသွားတွေ
ခွေးရူးတို့ရဲ့ သွားရည်တရွှဲရွှဲ မှတ်ဉာဏ်ထဲ စုတ်ပြဲသွားမှာ သေချာ
ဒါပေမဲ့ ဓားတစ်လက် ထက်မြက်ဖို့ မီးပြင်းပြင်းပေါ့လေ
ကျီးလန့်စာစား ဘဝတွေ၊ ပိတ်မိနေတဲ့ ဘဝတွေ
အနာဂတ်ဟာ အနားကပ်မရတဲ့ အလျှံညီးညီး မီးပုံ
မီးပုံထဲက ယုံကြည်ချက်၊ ယုံကြည်ချက်ရဲ့ ကြွေးကြော်သံတွေ
ငါလည်း အမြဲနားစွင့်နေတုန်းလေ၊ သစ္စာတရား ပွင့်တဲ့အရပ်
ရပ်နေလို့တော့ မရပါဘူး၊ မြေပုံမပါလည်း
သွေးစက်တွေနဲ့ လမ်းပြလို့ ရတယ်
သေခြင်းတရားက မွေးထုတ်လိုက်တဲ့ အမွှေးဆုံး ပန်းတွေ
ကမ္ဘာကြီးရဲ့ ဥယျာဉ်တစ်ခု၊ မြေကျိုးလုမတတ် ပွင့်ပါစေလေ။

Title: ရေနံချောင်း ကန်တော့ချိုး
By: နေမိုး
မင်းတို့
ကင်းပုန်းချတဲ့လမ်း
သံဆူးကြိုး ကာချင်တဲ့လမ်း
လူစကားပြောဖို့ ဝန်လေးနေတဲ့လမ်း
ပြည်သူက
စပယ်တွေခင်းခဲ့ပါတယ်
အောင်သပြေတွေ ထွန်းညှိခဲ့ပါတယ်
‘နတ်'တွေထက် ကြီးမြတ်
ရင်ဘတ်စကားတွေ ပြောခဲ့ပါတယ်
ဪ . . .
မင်းတို့လက်တွေ
မတရားမှုနဲ့ ယမ်းနံ့နံသမျှ
ပြည်သူ့လက်ခုပ်သံတွေ
စန္ဒကူးထုံပျံ့ပိုမို။
တကယ်တော့
မည်းနက်တဲ့
ရေနံရဲ့ ပကတိအရောင်ဟာ အနီရောင်
၁၃၀၀ ပြည့်ကိုပြခဲ့
၁၉၈၈ ကိုပြခဲ့
ခု
ငါတို့ကို ထပ်မံပြသခဲ့ပေါ့
‘မှိုင်း' သခင်ဘွဲ့ခံခဲ့
လည်ပေါ်ကျောင်းတိုက်ဟာ လှခဲ့
သခင်ဘိုးလှကြီးဟာ မိုက်ခဲ့
ယူနီယံဂျက်အလံဟာ မှောင်ခဲ့
မြို့ရယ်
ဘာအတို့အမြှပ်မှ မပါဘဲနဲ့လည်း
ခံတွင်းမြိန် အရသာလှတဲ့
သမိုင်းဟင်းလျာ။
ဘဝလို
ကုန်းတွေ
ကုန်းလျှောတွေ
လွမ်းစရာ
နေပူပူထဲက
ရေနံတူးစင် အဆွေးတွေ
‘အောင်ပွဲအဆက်ဆက် ခံဦးမည်'ကို
အလေးပြုလို့။
‘အရေးကြီးပြီ ညီနောင်အပေါင်းတို့' ကို
ဦးညွတ်လို့။
‘သမဂ္ဂအလံတော် အောက်ဝယ်'ကို
လက်အုပ်ချီလို့။
ကျော်ကိုကိုရေ. . .
ရဲဘော်ရေ . . .
ရှေ့မှာ
ဒေါင်းသေချောင်းတဲ့
ဒေါင်းသေတံတားတဲ့
မင့်ရဲဘော်တွေနဲ့အတူ
မင့် ဒေါင်းမသေ တရားသံတွေနဲ့
အကောင်းပညာစခန်းဆီ တင်မက
ပြောင်းအခါ ဗမာ့ခေတ်ဆန်းဆီ
အိုကွာ . . .
ခေတ်ဆိုးကို မိုးကြိုးခွင်းဖို့
မင့်လက်ဖျံရိုး
ဒေါင်းပရိတ်သာ ထိုးခဲ့ပေတော့။

Title: အနက်ရှိုင်းဆုံးထိ ကဗျာ
By: နေမိုးညို
ငါရွတ်လိုက်တဲ့ ကဗျာ
ဟို စကြဝဠာတံတိုင်းဆုံးထိ
လှိုင်းများရဲ့ ကြိမ်နှုန်းနဲ့ ပြေးလွှားပြီး
ခမ်းနားစွာ ပျံ့လွှင့်နေမှာလား
ပြန်မလာနဲ့တော့ ကဗျာ
ရောက်လေရာအရပ်မှာ ငြိမ်းချမ်းပေးပါ
ကျန်တာ ဘာမှမရရင်လည်း ရှိပါစေ။
ရင်ကိုခွဲပြီး ထုတ်ယူခဲ့တဲ့ အနုပညာပါ
လိုနေတဲ့ ချစ်ခြင်းများကြောင့်
ဆာလောင်နေခဲ့တဲ့ ခြောက်ခြောက်သွေ့သွေ့ နှုတ်ခမ်းများဆီ
ရေကြည်တစ်ပေါက် ရေကြည်တစ်စက် ရေကြည်တစ်ခွက်
သင့်လက်နဲ့ ကမ်းခဲ့ပါလေ
အမေတွေရဲ့ အပြုံးကို အလှဆုံးဖြစ်အောင်
တောက်ပပေးခဲ့ပါလား
ငါဖျားနေတာ မေ့လိုက်ပါမယ်
ငါ့နှလုံးသားထဲက ငြိမ်းချမ်းခြင်းတေး
သီကြွေးခဲ့ပေးပါ ကဗျာ။
ပွဲတော်တွေ အသံဆိတ်နေပါသလား
အိပ်နေတဲ့ကလေးတွေ နှိုးလို့
ကကြိုးတွေရဲ့ အလင်္ကာမှာ
သူတို့ပျော်အောင် ညှို့ခေါ်ပေးပါ
ဘုရားကျောင်းက ခေါင်းလောင်းကြိုးကို
ပိုးသားအတိ ပြီးခဲ့ပေးပါ
ဝိုင်ချိုရှနဲ့ ပန်းသီးတစ်စိတ်စီ
ငါ့ညီအစ်ကိုတွေကို ကမ်းလိုက်ပါ။
သူတို့ဆီက လေးနဲ့မြှား
အနားယူဖို့ ပြောပြခဲ့ပါ
ငါ့အလင်္ကာဗျပ်စောင်းက
ဟောင်းပေမဲ့ အသံပီသဆဲလို့
သူတို့ရင်ထဲရောက်အောင်
ဒီသတင်းကို ဆောင်ကြဉ်ပေးခဲ့ပါ။
တောင်လေမှာ ဂျုံခင်းတွေ စိမ်းလန်းလို့
မြောက်လေမှာ စပါးခင်းတွေ ငြိမ်းချမ်း
ကိန်းဂဏန်းတိုင်း ကိုး ဖြစ်ပါစေ
သိပါရဲ့လား ကဗျာ
တံပိုးခရာသံ သူတို့ပေးရင်
စစ်ချီတေး မဖြစ်ရအောင်
သူတို့နှလုံးအိမ်ကို အသေအချာကြည့်
ကီးညှိပေးခဲ့လိုက်ပါ
ညပြာပြာမှာ လသာစေခဲ့ပါဦး။
ငါ့ရင်မှာ မေတ္တာကိန်းသလို
သူတို့ရင်မှာ ကဗျာပွင့်ဖို့
ချစ်ခြင်းနဲ့ ညှိခဲ့ပါလေ
မြေအပြင်လုံး ပန်းပွင့်ဖုံးမှ
စေတန်ကို နှုတ်ဆက်ပြီး
လရပ်မှာ ညအိပ်ပါမယ်
တိတ်တိတ်ကလေး တစ်ရေးတစ်မောပေါ့
ချစ်သောကဗျာရေ
ငါမှာတာတွေ မမေ့ပါနဲ့။

Title: ဒီအကြောင်းတွေများ ရေးချင်ရင်
By: နေမျိုး
သူ့ခြေထောက်မှာ အနာကြီးရှိတယ်
မပျောက်ဘူး
လမ်းကောင်းကောင်းမလျှောက်နိုင်ဘူး
ထိုင်နေရတယ်။
သူက ထမင်းမစားရတာ သုံးရက်လောက်ရှိပြီ
ဒီကို ဒီနေ့မှာ ရောက်လာလို့ ဆန်ပြုတ်ကျဲကျဲလေး
တိုက်ထားတယ်။
သူက ဦးခေါင်းမှာ ထိထားတယ်
သူ့နာမည်ကို သူမေ့နေပြီ
သူ ပျော်ရွှင်နေတာလား
သူ ဝမ်းနည်းနေတာလားလည်း သူမသိတော့ဘူး
သူက ထမင်းနည်းနည်း စားတယ်။
သူက ငယ်ငယ်လေးကတည်းက
စွန့်ပစ်ခံခဲ့ရတာ
ရေမြောင်းတစ်ခု ဘေးမှာ သူ့ကို ကောက်ရခဲ့တာ
သူက ရယ်လိုက်ရင် သိပ်ချစ်စရာကောင်းတယ်။
သူက အရင်တုန်းက သူခိုးပေါက်စ
လစ်ရင်ခိုးတယ်
အိမ်တစ်အိမ်ရှေ့က ခွေးကျွေးတဲ့ သတ္ထုဇလုံ
တစ်ခုကို ခိုးတာ
သူလည်း ဒီကို ရောက်နေတယ်။
သူက ညညဆို မအိပ်ဘဲ ထိုင်နေတတ်တယ်
တစ်ခါတလေ ငိုတယ်
သူ့ညီမလေး ဘယ်ရောက်နေမှန်း မသိလို့တဲ့
သူ့ကို အကုန်မေးမကြည့်ရသေးဘူး။
သူက ဒီက ထွက်ပြေးဖို့ ကြိုးစားတာ
နှစ်ကြိမ်ရှိပြီ
ဒီမှာ မနေချင်ဘူး
နည်းနည်း ရိုင်းတယ်
အနိုင်ကျင့်တတ်တယ်။
သူက ခိုင်းလို့ကောင်းတယ်
ထင်းပေါက်ခိုင်းလည်း ရတဘ်
တံမြက်လှည်း သန့်ရှင်းရေး လုပ်ခိုင်းလည်း ရတယ်
သောက်ရေအိုး ရေဖြည့်ခိုင်းလည်း ရတယ်
စာဖတ်တတ်တယ်။
သူက သူ့အဖေနဲ့ အမေကို နာမည်ကို သိတယ်
လို့ ပြောတယ်
ဒါပေမဲ့ သူပြောတာတွေက
အဆက်အစပ်မရှိဘူး
သူ့ကို တစ်ယောက်ယောက်က ဒီကို လာပို့သွားတာ။
သူက အသံအကျယ်ကြီးနဲ့ အော်နိုင်တယ်။
သူက ဒီမှာ မော်နီတာလေ။

Title: ကုသိုလ်နွေးနွေးတွေ
By: နေမြဲ
ဘယ်တော့မှ ထွက်မလာတဲ့ မုတ်ဆိတ်မွေးတွေရဲ့
အရောင်ကို
လူတိုင်းကို
လိုက်မေးတယ်။ အမေးခံရသူက
နောက်တစ်ယောက်ကို ထပ်မေးတယ်။
စောက်ပို တစ်ပဲနဲ့ စောက်ပေါ တစ်ပိဿာ
ဝက်ဆီဖတ်နဲ့ ဝက်သားကင်တာကို
ဝက်တွေ ဆန္ဒမပြကြဘူး။
ဆန္ဒ
ပြလို့ မရတော့တဲ့အခါ
ရဲ့
သင်္ကေတ၊ နိမိတ်ပုံဟာ
အသားသိုးနေတဲ့ ဒံပေါက်ဖြစ်တယ်။
ကိုယ့်ဖင် ကိုယ်ချပြီး ရဲသွားတိုင်သလို
ခြင်ထောင်ကြိုးကို ရှည်ချင်လို့ရတယ်
ခြင်ထောင်ကို ရှည်ချင်ဖို့ ဘာမှ
ရှိမနေဘူး။
တော်ဖိခဲ့တဲ့ ဇယားလေးဟာ
ကျုပ် နိုင်ငံတော် နဲ့ ရတဲ့ကလေး ဖြစ်ခဲ့ဖူးတယ်။
တော် ဆွဲခဲ့တဲ့ ဆံပင်တွေဟာ နိုင်ငံရေး
တော် စို့ခဲ့တဲ့ နို့တွေဟာ စီးပွားရေး
တော် မထိခဲ့ရတဲ့ နေရာတွေတိုင်းအတွက်လည်း
ပြည်သူ့သဘောထား၊ လူသားမျိုးနွယ် အညွှန့်တုံးစေတာ
မူးယစ်ဆေးဝါး၊ လက်မည်းကြီး
ဥဩငှက်ရဲ့ နာမည်ကို နားကပေးတယ်။
ငါတို့ခေတ်ဟာ Happy Ending
ပျော်ရွှင်စွာ ပြီးဆုံးနေပါပြီ။
ငါ့သဘောဟာ ငါ့ကမ္ဘာဖြစ်တယ်
ငါဟာ ငါမဟုတ်ဘူး ဆိုပေမဲ့
ငါ မဟုတ်ဘူးလို့ ငြင်းလိုက်တာကတော့
ငါဖြစ်တယ်။
လဟာ တံခါးဘောင်နဲ့ကွယ်နေလို့
တစ်ဝက်ပဲ သာနေတယ်။
ငါတို့ အရက်ခွက်တိုက်တိုင်း
ပြောတဲ့
ကြီးပါစေ ရှည်ပါစေ
ဟာလည်း
ရွှေတိဂုံ ကုန်းတော်ပေါ်က
ထန်းပင်ကြီးကို ရည်ညွှန်းတယ်။

Title: လေထန်ကုန်း
By: နေရဲနီ
ငါတို့
မော့သောက်ခဲ့တဲ့
စကားလုံးတွေက
တစ်ခွက်ပြီး တစ်ခွက်
တစ်ယောက် သက်ပြင်း
တစ်ယောက် ဖွာရှိုက်ရင်း
ဝေဒနာ အခိုးအငွေ့ တွေထက်
အတွေး မပျက်ခဲ့တာ
တစ်ရက်ပြီး တစ်ရက်
တစ်ခါ တစ်ခါ ပေါ့မယ်
ဒဿန ပူပူတွေ မှုတ်သောက်ရင်း
အဲလ်ဘတ်ကမြူးရဲ့
အပိုင်းအစတွေထက်
စာမျက်နှာတွေက တစ်ရွှက်ပြီး တစ်ရွက်
ခါးချင်လည်း ခါးမယ်
သံစဉ်တွေကြား
လူးလားခေါက်တုံ့ သွားရင်း
နားစည်မှေးရဲ့ လက်ခံမှုအပေါ်
နှလုံးသားနဲ့ ဖတ်လို့
ဦးနှောက်သုံး အဖြေရှာမယ့် ဂီတကို
ငါတို့ ဖမ်းဆုပ်မိခဲ့တယ်
ချိုတဲ့အခါ ချိုပါလိမ့်မယ်
လေထန်ကုန်းရဲ့ တံခါးချပ်တွေက
မှန်တွေနဲ့ မဟုတ် အမှန်တွေနဲ့ ဆိုတာ
ခြေချလာသူများ မမှားဘဲ သိလိမ့်မယ်။

Title: သေရန် မိနစ်ပိုင်းအလို
By: နေဝိုင်ဝိုင်
ဓာတ်ပုံထဲမှာ ပြုံးနေတယ်၊ လျှာထုတ်ပြနေတယ်။
အမှတ်တရဓာတ်ပုံ အမှတ်တရအိပ်မက်ထဲမှာ လျှောက်သွားနေတယ်။
၂၆ လမ်းပေါ်မှာ ကလေးနှစ်ယောက် ကစားနေတဲ့ ဘောလုံးဟာ
လမ်းမပေါ် လိမ့်သွားတုန်းမှာ
ဂျစ်ကားတစ်စီးက တက်ကြိတ်သွား၊ တိုက်တိုက်ဆိုင်ဆိုင်ပဲလို့ ပြောလို့မရဘူး
ကားရှေ့မှောက်လျက်လဲ
ကားတိုက်ပါတယ်ဆိုမှ အပေါက်ကလေးထဲက သွေးတွေ စီးကျ
ဓာတ်လိုက်၊ မြွေကိုက်၊ စွမ်းအားရှင်တွေ ဝိုင်းရိုက်
ရှော့မဖြစ်ခင် နာရီပိုင်း မိနစ်ပိုင်း
မထင်ထားဘူး၊ မနက်ကတည်းက စိတ်လေးနေတယ်
ပန်းအိုး ဘာကြောင့်ကွဲ၊ လေတိုက်လို့ကွဲ
လေ ဘာကြောင့်တိုက်၊ တမလွန်က မှုတ်ထုတ်လိုက်တဲ့လေ
ဒိုင်ယာရီလေး ရေးလက်စ ကျန်ခဲ့တယ် စာရွက်တွေကုန်အောင် ရေးမသွား
မက်ဆေ့ချ် အသွားအပြန်တွေ ဖုန်းတော့ ကွဲမသွား
မင်းနဲ့ဆက်နွယ်နေတဲ့ တစ်ယောက်ယောက်ဆီက ဖုန်းဝင်လာရင်
တို့ ဘယ်လိုဖြေရမလဲ ဟယ်လို တဆိတ်လောက်ခင်ဗျာ ဘယ်ကိုဆက်နေတာလဲ
ကောင်းကောင်းမကြားရဘူး မိနစ်ပိုင်းပဲ ကျန်တော့တယ်
မိနစ်ပိုင်းတော့ ကျန်သေးတယ်
မနေ့ညက လေပြင်းတွေတိုက်တယ်
မျက်နှာချင်းဆိုင် မြေညီထပ်မှာ ဖွင့်ထားတဲ့
ညလုံးပေါက်မီနီစတိုးဟာ ပိတ်လိုက်ရ
မီးပျက်သွားတယ် မကြာဘူး ပြန်လာတယ်
မီးအား မြင့်လွန်းတော့ အဲကွန်းဖွင့်လို့မရတော့
လေပြင်းထဲမှာ အိပ်ပျော်နေတယ်လို့ အိပ်မက်မက်တယ်
ဖြစ်ရပ်အမှန်မှာတော့ လေယာဉ်ပျက်ထဲ ရေနစ်နေတယ်
အရေးပေါ်အခြေအနေတွင်သုံးရန် ညွှန်ကြားချက်စာတွေကို
ဆုံးအောင် မဖတ်လိုက်ရ
လေယာဉ်လက်မှတ် ဝယ်တဲ့နေတုန်းက ပျော်စရာတွေကို သတိရလာ
အဖြူအမည်း ဝေဝါးမှုထဲ ပျော်တတ်တဲ့ အရောင်းစာရေးမကြီးက ပြောတယ်
တစ်ရက် ရှေ့တိုးလိုက်ရင် တစ်ရက် ပိုပျော်ရတာပေါ့တဲ့
သူငယ်ချင်းတွေနဲ့ မင်းအမေလည်း အံ့ဩသွားတာပေါ့တဲ့။

Title: တစ်ကိုယ်ရေ ကိုက်ခဲမှု အနားသတ်မျဉ်းပြိုင်များ
By: နေသစ်လူ
စိတ်နဲ့ နီကိုတင်းလိုအပ်မှုကို လျှော့ချချင်တယ်
အဖြောင့်လိုက် နူးညံ့နေတဲ့ ဆွဲငင်သံမှာ ချည်စရာကြိုးမလို
ကိုယ်တွေက ဘာတွေလိုလို့ ဘာတွေပိုနေသလဲ
သံသယခံထားတဲ့ မေးခွန်းတိုင်း အဖြေတွေ့ခဲ့ကြသလား
ဘဝမှာ ချစ်ခြင်းမေတ္တာတစ်ခုပဲ ယုံကြည်လို့ကောင်းလာတာ
ခေါ်ဈေးတွေနောက် တကောက်ကောက်လိုက်နေရမလား
ကြာတော့ ကွက်လပ်လေးဟာ ရေမြုပ်လား၊ မွန်းကျပ်လာ
စိတ်နဲ့ ဆွဲကလစ်မိတဲ့အခါ ကြယ်တွေ ဟုန်းခနဲ ထပွင့်ပုံမျိုး
လေညာလေဆန် အိမ်ကွင်းအဝေးကွင်း မရွေးဘဲ
တိခနဲ ပြတ်ရှုသွားမယ့် ပိပိရိရိ အမှားမျိုး
လူတွေ ဘာလို့ စားမဝင် အိပ်မပျော်ကြတာလဲ
တစ်နေအဝင်မှာ တစ်နွယ်ငင်လာတာ မိုးမည်းမည်းတွေ
ထစ်ချုန်းသံကြောက်ပြီး ခွေအိပ်နေရမှာလား
တဖွဲဖွဲလိုချင်လာ အေးမြမှုတွေ၊ တရိပ်ရိပ်ကျလာ မတင်မကျမှုတွေ
ကမ္ဘာကြီးကို ဘာပေးဖို့ထက် ဘာတွေ ဘယ်လို သိမ်းသွင်းရမလဲဆိုတာက
လိုအပ်တာတွေထက် ပိုပြီး အဆမတန် ဈေးမြင့်လာ
ကိုကာကိုလာသောက်ပြီး မိုးပြိုမှာ ကြောက်သူတွေကြား
ရေသံကြားချင်လှတဲ့ ဖားတွေလည်း များမှအများသား
ဆံနွယ်စတွေနား မျက်နှာအပ်ပြီး
ရှက်သွေးတွေပဲ တရိပ်ရိပ် ဖြာချလိုက်ချင်တော့တယ်။

Title: ဒီဆန်းဒေးမှာ စောင့်ရှောက်ခွင့် ရလိုပါ၏ဘုရား
By: နေအေဒီ
ချစ်လှစွာသော မိုးတိမ်များ ပူလောင်မှုတွေဟာ ကိုယ်က လုပ်တာ ဘယ်သူ
ဘယ်ဝါ ကမ္ဘာမှာ ဘာကြောင့် နေထိုင်ရှင်သန်တယ်
ပြောစရာဆိုလည်း အထိမ်းအမှတ်နေ့ရက်တွေပဲ ရှိတော့တယ်
ယခင်အတိုင်း ရှိစေသတည်း ဆိုလာလိုမျိုးပေါ့ အသက်ခန္ဓာ စိတ်ဝိညာဉ်
အကောင်းအတိုင်း မရှိဆိုသလိုမျိုးပေါ့ ပြက္ခဒိန်ကို နောက်တစ်ရွက် မဆုတ်ဖြဲရဲ
သလို ခန်းစီးလိုက်ကာကို ဆွဲမဖွင့်ရဲသလို ပြတင်းတံခါးကို ကြက်ခြေခတ်
ပုံစံမျိုး ချိတ်ပိတ် ဒါ ထောင်ချောက်လား လက်တစ်ကမ်းစာ အကွာအဝေးလား
အေးအေးဆေးဆေးလေး ဖြေတွေးတွေးမိတယ်
စက်ရုပ်မဟုတ်တဲ့ နှလုံးသားလူးဟာ
ဒီဆန်းဒေးမှာ စောင့်ရှောက်ခွင့် ရလိုပါ၏ပေါ့ ဆုမတောင်းပေမယ့်လည်း
ပြည့်ပါတယ် ဒုက္ခများစွာ
သူငယ်ချင်းတစ်ယောက် ပြောတယ် ဒုတိယဆိုတာ လိုချင်ရင်
တကယ်ခက်ခဲတဲ့ ဆုလာဘ်တစ်မျိုးတဲ့ မေရီခရစ္စမတ်မှာပဲ ပျော်မယ်ကွယ်၊
‘ငါမရူးဘူး၊ ငါအခု စိုက်ဆင်း' သတိရဖို့ကိုတောင် အတင်းကြီး ဖျောက်
ဖျက်ပစ်လိုက်တဲ့နောက် နေနိုင်ပါတယ်လို့
ခေါင်းမော့ ရင်ကော့လည်း မရဲ အခန်းလေးထဲက မင်းတစ်ယောက်တည်းကို
အခါခါ စိတ်နဲ့ပစ်ထားတယ် ဖုန်းမကိုင်ဘူး မက်ဆေ့ခ်ျဖွင့်မဖတ်ဘူး
မသိချင်ယောင်ကို နေ့စဉ်ရက်ဆက် ဆောင်ထားတယ် စင်ရော်ငှက်ရဲ့ ခြေ
တွေထဲ နှလုံးသား ကုတ်ဆွဲခံရသလို အသက်ရှူမဝဘူး ထိတ်လန့်နေတယ်
လူကူးမျဉ်းကြားကလည်း မကူးရဲဘူး
ကိုယ်ခန္ဓာမှာ အသေခံဗုံး ဘယ်သူလာတပ်ဆင်ထားတယ်မသိ ငါ မင်းကို
ချစ်တယ် အဲဒီခံစားရမှုတွေကို မှတ်မိတယ် ပန်းစွယ်တော်နဲ့
Onyx က မီးရောင်လေးတွေ သိတယ် ငါ့ရဲ့အချစ်ဟာ မင်းဆီကနေမှ
အမြဲတမ်း ဖြစ်ပေါ်လာတယ်ဆို လိုအပ်တယ် မင်းသိ အရာရာကို ဟာသလုပ်
ပြီး ဖြေရှင်းတယ်လို့ အိပ်မက်မက်မိတယ် 'လူတွေသေကြတယ် ပြီးတော့
သူတို့ မပျော်ကြဘူးလေ' နောက်ပြီး ကမ်းခြေဟာ ကိုယ့်ကို အရူးအမူး ကြို
ဆိုတယ် ပင်လယ်ရေကို ကုန်အောင်ခါထုတ်နေတဲ့ ရှဉ့်မြီးပိုင်းလေးဟာ ငါး။
‘ငါမရူးဘူး။ ငါအခု စိုက်ဆင်း။' - ကိုင်ဇာတင်မုံရဲ့ သီချင်းစာသား
‘လူတွေသေကြတယ် ပြီးတော။ သူတို့ မပျော်ကြဘူးလေ' -အဲဘတ်ကမူး

Title: ငါးတွေဟာ လေထဲမှာ ပျံဝဲတဲ့အခါ
By: နေအိမ်ဝန်း
ငါးတွေဟာ လေထဲမှာ ပျံဝဲတဲ့အခါ
သူတို့ပါးဟက်တွေကို ဟထားလိုက်ကြတယ်
ငါးတွေက ငါးတွေသဘာဝအတိုင်း
ပြာထဲလူးရမှာ ထိတ်ထိတ်လန့်လန့်
ငါးတွေဟာ အနံ့နောက်ကို တကောက်ကောက်လိုက်
ငါးတွေဟာ ငါးတွေသဘာဝအတိုင်း
ငါးတွေဟာ လေထဲပျံဝဲတဲ့အခါ
သူတို့အတောင်တွေ လှကြောင်းပြောတယ်
သူတို့ပါးဟက်က အစာတွေအကြောင်း ပြောတယ်
ပစ်ချခံလိုက်ရတဲ့ ခွေးတစ်ကောင်လို
ငါးတွေဟာ ကြောင်တွေနဲ့အတူ ဝေးရာရပ်ကွက်မှာ
ငါးတွေအချင်းချင်း အညမည ပစ္စည်းတပ်လိုက်
ငါးတွေအချင်းချင်း ပြာပုံထဲထည့်လိုက်နဲ့
ငါးသံသရာကြီးဟာ ငါးညှီနံ့များ ရောယှက်လို့
ငါးသံသရာကြီးဟာ ငါးများ ပြာလူးလို့
ငါးတွေဟာ ငါရံ့၊ ငါးတွေမှာ ငါးခုံးမ၊ ငါးတွေမှာ ငါးမြွေထိုး၊
ငါးတွေမှာ ငါးသလဲထိုး ငါးအမျိုးအမည်မသိ ငါးတွေဟာ
လေထဲမှ အုပ်စုလိုက် ပျံဝဲလိုက်ကြတဲ့အခါ
အဖော်ကွဲငါးဟာ အတောင်ကျိုးလို့သွားတယ်။

Title: ပါးစပ်များ
By: နောင်မင်းနိုင်
ပါးစပ်တွေမှာ ဝင်းမှည့်နေတဲ့ ကဗျာတွေနဲ့
ပါးစပ်တွေမှာ သီချင်းတွေနဲ့
ပါးစပ်တွေမှာ သေသောက်ကြူး ပွဲတော်တွေနဲ့
ပါးစပ်တွေမှာ တွဲလွဲချိတ်ထားတဲ့ အသားတစ်တွေနဲ့
ပါးစပ်တွေမှာ ပီယဝါစာတွေနဲ့
ပါးစပ်တွေမှာ ဖရုဿဝါစာတွေနဲ့
ပါးစပ်တွေမှာ ဓမ္မတရားတွေနဲ့
ပါးစပ်တွေမှာ အဓမ္မတရားတွေနဲ့
ပါးစပ်တွေမှာ အမိန့်အာဏာတွေနဲ့
ပါးစပ်တွေမှာ လူ့အသက်ပေါင်းများစွာနဲ့
ပါးစပ်တွေမှာ သွေးညှီနံ့တွေနဲ့
ပါးစပ်တွေမှာ ယင်တလောင်းလောင်းနဲ့။
ပါးစပ်တွေ
ပါးစပ်တွေ
ကျိန်စာဆို ပါးစပ်တွေ
မိလ္လာလို ပါးစပ်တွေ
ကတိကဝတ်တွေနဲ့ ပါးစပ်တွေ
မသတီစရာ ပါးစပ်တွေ
ကမ္ဘာရေ
ငါတို့ပါးစပ်များ
ဘယ်တရားကို စီရင်ခဲ့ပါလိမ့်။

Title: ဆက်ထုံး
By: နောင်လွန်း
ကြိုးရဲ့ ခံနိုင်ရည်နဲ့
မညီသေးတဲ့အသံကို ညှိယူနေရသလို
အတင်းဆုံး ပြတ်လုပြတ်ခင်များလား
စိတ်မှာ တထိတ်ထိတ်။
ပြတ်တောက်သွားတဲ့ ဂီတာကြိုးလေးကိုလည်း
တွယ်တာတတ်ခဲ့သူဆိုတော့
ထစ်ခနဲရှိ ဆွဲမိဆွဲရာ ဂီတာဖြစ်ရတာပေါ့။
ဝါးတူလေးနှစ်ချောင်းလို
မီးပိတ်ထားတဲ့ ပလက်စတစ်အိတ်ထဲ
နှစ်ယောက်တည်း ကမ္ဘာမှာ
မင်းက မွန်းကျပ်တယ်လို့ ထင်တယ်။
ငါ့သူငယ်ချင်းတွေ ငါ့ကိုတွေ့ရင်
မင်းအကြောင်း မေးသလိုမျိုး
မင်းသူငယ်ချင်းတွေ မင်းကိုတွေ့ရင်
ငါ့အကြောင်း မေးကြတော့မယ်။
ပျက်နေတဲ့ ဖိနပ်တစ်ဖက်ကို
ပြုပြင်ပြီး မစီးချင်ရင်တော့
ကောင်းနေသေးတဲ့ နောက်တစ်ဖက်ကပါ
အလိုလို စွန့်ပစ်ခံရလို့ အမှိုက်
ဖြစ်သွားမှာ
ချို့ယွင်းနေတဲ့ ငွေစက္ကူကို
ဖာထေးပြီး ပြန်အသုံးပြုရင်လည်း
တန်ဖိုးက လျော့သွားမှာမှ မဟုတ်ဘဲ
ကျိုးနေတဲ့ ခဲတံလေးကို
အလွယ်တကူ ချွန်ပြီး ပြန်သုံးကြမယ်လေ
မင်းရေးချင်ရာ အက္ခရာတစ်ခုခု
မင်းဆွဲချင်ရာ ပုံလေးတစ်ပုံဖြစ်ဖြစ်ပေါ့
နေလောင်ခံထားရလို့
ဝါကျင်နေရပါတဲ့ စာရွက်လွတ်တစ်ရွက်က
အဆုံးစွန်သော ဖြူစင်ချင်စိတ်လေးနဲ့ ရဲရင့်ခဲ့ပါတယ်။

Title: လယ်သူမ ကဗျာ
By: နိုင်မွန်အောင်သွင်
ပြေးစရာမြေ မရှိတော့တဲ့အတိုင်း
လယ်သူမဟာ
သူ့အသက်ကို ပေးလိုက်ရတော့တယ်။
သူ့ဦးခေါင်းဟာ
အမှည့်တဝင်းဝင်း
အကင်းတဖြုတ်ဖြုတ်။
မသမာမှုတွေဟာ
အခွေခွေ အလိပ်လိပ်
သံဆူးကြိုးတွေလို မိုးမွှန်အောင် အဆိပ်တက်ပေါ့
လူစိမ်းသူစိမ်းတွေက
လူရင်းသူရင်းတွေက
သွေးအော်သံ တဒီးဒီး မြည်ဟိန်းနေတဲ့ မြေကော်စက်ကြီးတွေက
တစ်ဖက်သတ်မောင်းတင်ထားတဲ့ သေနတ်ပြောင်းဝတွေက
ထစ်ခနဲဆို
ရင့်ရင့်သီးသီး စည်းလွတ်ဝါးလွတ် ခြေလွန်လက်လွန်။
လက်ဖျံရိုးတွေပေါ်
သွေးနဲ့၊ အသက်နဲ့၊ နာကြည်းမှုတွေနဲ့ ထွင်းထုထားတဲ့အခါ
သမိုင်းကို ဘယ်သူမှ အတုလုပ်လို့မရတော့ဘူး။
ပြေးစရာမြေ မရှိတော့တဲ့အခါ
လယ်သူမဟာ
ရာဇဝင်ကြွေးအဖြစ်
စတေးခံခဲ့ရပြီးပြီပဲ။

Title: ဟွန်းမှလွဲ၍ အားလုံးမြည်သည်
By: နိုင်သစ်နီ
ယူတော့လည်း ရခဲ့တာပါပဲ
တစ်နေ့သေမယ်မှန်းသိရင်
အစကတည်းက မရှင်ချင်ခဲ့ပါဘူး
အခုတော့လည်း ခံရလှ ဒီတစ်သက်ပေါ့တဲ့
အဲဒီလူရွှင်တော် ကွယ်လွန်သွားပေမဲ့
အတည်ပေါက်နဲ့ ရွှတ်နောက်နောက်ဟန်ပန်
သူ့တိုင်းပြည်ထဲ ကျန်ခဲ့သတဲ့။

Title: မျှော်လင့်ခြင်း ဒေါင်းပျို
By: နိုင်ဦးကို
ဒီခရီး
နီးမယ် ထင်ပေမဲ့
ဝေးခဲ့တယ်။
ငါလို သွေးဆူလွယ်သူတွေဟာ
တိမ်းညွှတ်မှု အပြန်အလှန်နဲ့
ကမ္ဘာမြေကို
ပြန်ရောက်လာမယ်မထင်တဲ့
ကြယ်တာရာတစ်စင်းကို မျှော်သလို
မျှတမှုနဲ့ တရားစင်စစ်ကို မျှော်တယ်
အတွေ့အကြုံတွေဟာ
ကြုံတွေ့ခဲ့ရသလိုတော့
မဖြစ်စေချင်ဘူး။
အရုဏ်ဦးဟာ
လင်းပွင့်မှုရဲ့ အဦးအစ
မာယာတံတိုင်းကို ရိုက်ချိုး
လှပစွာ နိုးထခဲ့ပြီးလို့
ရိုးရိုးသားသား ယုံတယ်။

Title: ပိုင်ဆိုင်မှုများ
By: နတ်ဆိုး
မနက်စောစော သွားတိုက်ဖို့ သွားပွတ်တံတစ်ချောင်း ရှိတယ်။
မျက်နှာတစ်ခု ရှိတယ်
ဟောင်းနေတဲ့ စိတ်နဲ့ သစ်တယ်။
ဟောင်းမြဲအတိုင်း ဟောင်းလို့
နံဟောင်လို့ ပုပ်ပွလို့ လောက်တဖွားဖွားနဲ့။
ဘယ်သူမှ မသိအောင် ဖုံးအုပ်ထားဖို့ ဟန်ဆောင်မှုခြုံထည်လွှာ ရှိတယ်
များများချစ်သလောက် များများရစ်တတ်တဲ့
ကိုယ်ပိုင်ကောင်မလေးတစ်ယောက် ရှိတယ်။
ကိုယ် မှန်တယ်ထင်ရင် ခေါင်းငုံ့မခံတတ်တဲ့
ကိုယ်ပိုင်ယဉ်ကျေးမှု ရှိတယ်။
အရက်သောက်ရင် မစို့မပို့ မသောက်တတ်တဲ့
ကိုယ်ပိုင်ယဉ်ကျေးမှု ရှိတယ်။
တစ်ဖက်စောင်းနင်း လောကကြီးမှာ သုံးဖို့
တစ်ဖက်စောင်းနင်း ယဉ်ကျေးမှုတွေ ရှိတယ်။
တစ်ဖက်စောင်းနင်း အစိုးရအပေါ်
တစ်ဖက်စောင်းနင်း သောက်မြင်ကပ်မှုတွေ ရှိတယ်
ရှိတယ်
ရှိတယ်
မရှိခြင်းတွေ ရှိတယ်
မသိခြင်းတွေ ရှိတယ်
မဆုံးသေးဘဲ
အတိုးမှန်မှန်ပေးနေရတဲ့
ဒီခန္ဓာကိုယ်ကြီး ရှိတယ်

Title: လိုအပ်ချက်
By: နတ်မိုး
အရည်ကြည် သားလောင်းဘဝက
ဒီခန္ဓာအတ္တတွေ ဖြည့်တက်လာချိန်ထိ
ဘဝမြစ်ထဲက ငါးတစ်ကောင်မှာ
လိုအပ်ချက်တွေ ပြည့်နေတာပေါ့ဗျာ
အတွေးသစ်တွေ ဖြည့်ဖို့
ဘာသာစကား ကျွမ်းကျင်ဖို့
(မြန်မာစကားတောင် ကောင်းကောင်းမတတ်)
ပျောက်ဆုံးနေတဲ့ လမ်းကြောင်း
စသည်ဖြင့် စသည်ဖြင့်
လိုတယ် လိုနေတယ် လိုမှန်းသိတယ်
ဖြစ်လာနိုင်တဲ့ဘဝ တွေးကြည့်တိုင်း
ငါဆိုတဲ့ကောင် ဘာမှမဟုတ်ဘူး
(တကယ့် သုညပါ)
ဟုတ်အောင်လည် ဘာလုပ်ရမှန်း မသိဘူး
စသည်ဖြင့် စသည်ဖြင့်
ကျွမ်းကျင်မှုက လိုအပ်ချက်
ဘဝက လိုအပ်ချက်
ပန်းတိုင်တစ်ခုက လိုအပ်ချက်
အနာဂတ်က လိုအပ်ချက်
ကဲ . . . လိုအပ်ချက်ရေ
မင်္ဂလာပါ။

Title: ခေတ်ကို ပခုံးထမ်းပြီး ဖြတ်သန်းကြည့်
By: နန္ဒကြယ်စင်
တစ်လမ်းမောင်းခေတ်ကြီးထဲ
ခေတ်ရဲ့ ရာသီခွင်အကျက ဘီးချော်နေ
ခေတ်ဟာ ခေတ်ပျက်ကြီးတစ်ခုထဲရောက်
မှားယွင်းတဲ့ ခေတ်နက္ခတ်မှာ
ခေတ်ရဲ့ မွန်းကျပ်သံတွေ တဖြုတ်ဖြုတ်ပြုတ်ကျ
မေရီအန်တွိုင်းနက်ရဲ့ ကျိန်စာမိနေတဲ့ အစာအိမ်တွေ
အစာအိမ်နဲ့ ခေတ်ကို တံတားထိုးဖို့ကြိုးစားနေတဲ့ခေတ်
တံတားကို ခေတ်က ပြန်ပြန်ဖျက်ဆီး
ခေတ်ရဲ့အတ္တစိမ်းတွေ ခေတ်လည်ပင်းမှာ ပြန်ပြန်စွပ်
အမှန်တရားဟာ ခေတ်ပျက်ကြီးထဲ
အမှားတစ်ရံရဲ့ ဟိုးနောက်ဝေးဝေးမှာ စိတ်ချလက်ချ လှည့်ဖျားခံနေ
ခေတ်ဟာ
ခေတ်ပျက်ကြီးကို အပြင်းအထန် ကန်
ခေတ်ပျက်ကြီးကို အပြင်းအထန် တိုက်
ခေတ်ပျက်ကြီးကို အပြင်းအထန် ထိုး
ဟားဟားဟား ဟားဟးဟား
ဟားဟားဟားဟား
ရိုးလိုက်တာ
ဘုရားသခင်
ခေတ်ပျက်ကြီးထဲ အသက်ရှူမှန်ပါစ
ဘုရားသခင်
ခေတ်ပျက်ကြီးထဲ ထမင်းဝပါစ
ဘုရားသခင်
ခေတ်ပျက်ကြီးထဲ တရားမျှတပါစ ခေတ်စင်္ကြမှာ
ဘုရားသခင်
ခေတ်ကို ပခုံးထမ်းပြီး
ခေတ်ပျက်ကြီးထဲ ဖြတ်သန်း
ခေတ်ပျက်ကြီးကို ပခုံးထမ်းပြီး ခေတ်ထဲဖြတ်သန်း။

Title: အဆိပ်အတောက်
By: နန်းဦးယဉ်
ကိုယ့်ကိုယ်ကိုယ် တော်လှန်မိတဲ့ ညနေဟာ
ရှက်သွေးတွေ ဖျန်းဖျန်းနီသွားတယ်။
တသွင်သွင် မီးရှိန်ထဲ ပစ်မထည့်ရက်သေးတဲ့ လောင်စာဟာ ရှင်ပေါ့။
မဆွတ်ဘဲ ညွှတ်နေတဲ့
ပန်းတစ်ပွင့်၊
ရင်တစ်ခုန်စာ မီးစပေါ်
လှုပ်လီလှုပ်လဲ့
ဝေ့ကာဝိုက်ကာ ...။
ဒီလို အရူးအမူး ညတွေထဲ
မှားခဲ့ပြီလား သစ္စာ။
ထောက်ထားတဲ့ လက်ဟာ
အချိန်မီ ရုပ်သိမ်းရခက်နေတုန်း . . .။
ပစ်ဝင်လာတဲ့ မေတ္တာဟာ
မျက်ဝန်းအိမ်ကို ရွှဲရွှဲစိုသွားတယ်။
သိမ်းလိုက်တော့ ကော်ဇောနီလေး၊
သိမ်းလိုက်တော့ ရှင့်အကြည့်တွေ
အချိန်ဟာ ဖြန့်ကတည်းက ရုပ်သိမ်းဖို့ကို တွက်ဆပြီးသား။
တနင်္ဂနွေဟာ မျှားချိတ်ကို ပြန်မျှားမိတဲ့
ငါးတစ်ကောင်လို
ထွန့်ထွန့်လူး ရယ်မောလို့ မဆုံး . . . ။
ဘယ်မှာလဲ သစ္စာ . . .
ဝေးကွာခြင်းကို ချိန်ကိုက်ထားတဲ့
စက္ကန်တံလေး
ငါ့ရင်ကို နင့်နင့်သည်းသည်း စိုက်ဝင်မိလျက်သား။
အသက်ရှူပေါက်တို့ ကျဉ်းမြောင်းလာတဲ့အခါ
အိမ်မြှောင်တစ်ကောင်လို စုပ်တသပ်သပ် ညရဲ့ ဖဲကြိုးနီထဲ
ကိုယ့်ကိုယ်ကိုယ် ခွေခွေလေး ဝင်သိပ်ပစ်ခဲ့တယ်။
အိပ်မက်ထဲက စွဲလမ်းခြင်းဟာ
ကျွန်မကို ကျစ်ကျစ်ပါအောင် တုပ်နှောင်ဖျစ်ညှစ်လို့
အတ္တနဲ့ မဖွယ်မရာ မျက်စောင်းချင်းချိတ်တယ်။
မကြောက်ပါနဲ့ သစ္စာ . . .
ရှင့်ကိုထည့်ထားတဲ့ ပုံစံခွက်ဟာ
ကျွန်မအတွက်ပါ . . .
ရှင့်မှာ လွတ်မြောက်ခွင့် ရှိပါတယ်။
အလိုအလျောက် ပြေးထွက်ခွင့်ငတ်နေတဲ့ လမ်းတွေထဲ
ကိုယ့်ကိုယ်ကိုယ် ဖူလုံမိရုံ
မာနနည်းနည်း
သိက္ခာနည်းနည်း ပစ်ထည့်ထားခဲ့တာ။
ခဏလောက် မျက်နှာလွှဲပေးပါလား သစ္စာ . . .
မသုံးရဲတဲ့ စကားတချို့
ကျွန်မ နှုတ်ခမ်းကို လာဟပ်တိုင်း
မာယာတွေနဲ့ ယစ်မူးပစ်လိုက်မလို့ . . .။
သံသယတွေ ဓာတ်မပြယ်သေးရင်
ရှောင်တိမ်းရ သိပ်လွယ်တယ်မဟုတ်လား သစ္စာ။
ရှင်ချိန်ထားတဲ့ နှလုံးသားဟာ
မြားသင့်ခွင့် မရှိဘူး။
ဒီမှာ
နေဝင်ခါနီး ရှင့်လက်ထဲ
ဘယ်ဘက်မျက်ဆံလေး ပြန်ပေးမယ်။
အရိပ်မရမယ့်အတူတူ
အခက်ချိုးပစ်ခဲ့လိုက်ပါတော့ သစ္စာ။

Title: မိုးမစဲမီ
By: နွေလယ်နေ
ကမ္ဘာဆေးမယ့် မိုးများလား
အားကောင်းမောင်းသန်
ဖြောင်းဖြောင်းညံအောင် ရွာချေပေါ့ . . .။
တသွင်သွင် မိုးရေတွေ
ကျွန်တော့်ရုံးခန်းရှေ့ မြေပြင်မှာ
မြစ်တစ်စင်းပမာ လျှံတက်စီးဆင်း . . . လို့။
ကောင်းကင်ကို မော့ကြည့်မိပြန်တော့
အရိုင်းဆန်ဆန် မျက်နှာမည်းကြီးက
ဒေါမာန်သည်းသည်း မှိုင်းမှုန် . . . လို့။
ဒီနေတော့
လက်ကျန် သုညဖြစ်အောင်
အကုန်အစင် သွန်ချပစ်မယ့်ပုံ။
အိုး . . . မိုး
သွန်လိုက်ပ . . .
စီးလိုက်ပ . . .
ဆေးလိုက်ပ . . .
အဓမ္မတွေကို ဆေးလိုက်ပ
ဒုက္ခတွေကို ငြိမ်းလိုက်ပ
ညည်းသံတွေကို ဖျော်လိုက်ပ။
ဒါနဲ့ . . .
ခါတိုင်း အချိန်မှန်
အစာတောင်းဖို့ ပျံဆင်းလာနေကျ
ပရိယေသန ကျိန်စာသင့်ရှာသူ
ဖြူဖြူပြာပြာ စိမ်းစိမ်းညိုညို
(ကျွန်တော့်မိတ်ဆွေလေးတွေ ဆိုပါတော့)
ဒီနေ့ ပျောက်နေကြသလိုပ
ဪ . . . ခိုကလေးတွေရယ်
မင်းတို့ ဘယ်မှာခိုနေကြ။

Title: ဓားတောင်ကျော်ချိန်
By: နွေသင်နိုင်
ခုဆိုရင် . . .
ဒုတိယဓားတောင်ကို ကျော်နေတယ်
တတိယဓားတောင်ကို မြင်နေရတယ်။
ဒဏ်ရာကို ပွေ့ဖက်
ရှေ့ဆက် တက်ရလိမ့်မယ်။
အလံကို ဆုပ်ထား
ကုပ်ကက် တွားတက်ရလိမ့်မယ်။
ထိလာတဲဓားကို နုတ်
ထုတ်ချင်း ဖောက်ချင်ဖောက်
ငေါက်ခနဲ သွေးပန်းထွက်
ရှေ့ဆက် . . .
တက်ကို တက်ရလိမ့်မယ်။
နောက်ဆုံး
ရုပ်ခန္ဓာ ပျက်ပြုန်းသွားရင်
စိတ်တစ်ခုတည်းနဲ့ ရှင်သန်ရလိမ့်မယ်။
ဟော . . . နားထောင်စမ်း
‘လာမလျှော့လေနဲ့
လာတော့မဟဲ့ ရွှေဗဟိုရ်
လေချိုက အသွေး'တဲ့
ဒါ . . . သပြေညို အသံထွက်မဟုတ်လား
ကြားတယ်
ကြားနေရတယ်။
အဲဒီအကြားနဲ့ပဲ
ခုဆိုရင်
တတိယဓားတောင်ကို မြင်နေရတယ်
ဒဏ်ရာကိုပွေ့ဖက်
အလံကို ဆုပ်ထား
ငေါက်ခနဲ သွေးပန်းထွက်
ရှေ့ဆက်
တက်ကို တက်ရလိမ့်မယ်။
ရွှေဗဟိုရ်စည်သံ
လေချိုသွေးပုံ
အာရုံထဲမှာ ပေါ်လာတယ် ပျောက်သွားတယ်
ပျောက်သွားတယ် . . . ပေါ်လာတယ် . . . ။

Title: ညမွှေးပင်အို
By: နွယ်စိမ်းဝေ
ညမှာ မွှေးပေမဲ့
ကျွန်မကို အထင်မသေးပါနဲ့
ကျွန်မခြေရင်းမှာ
ခေတ်အဆက်ဆက် လူငယ်တွေ သီချင်းဆိုဖူးတယ်။
ရှင့်အဘိုးလည်း ပါတယ်
ရှင့်အဖေလည်း ပါတယ်
အခု တိုင်းတစ်ပါးရောက်နေတဲ့
ရှင့်ဦးလေးပါ မကျန်
ကျွန်မခြေရင်းမှာ အသည်းကွဲဖူးတယ်။
သူတို့ခေတ်က ခေတ်စားတဲ့ တေးသံစဉ်မျိုးစုံနဲ့
တချို့ညတွေဆို မူးပြဲပြီး ရောက်လာကြ
အကြောင်းမညီညွတ်ရင်
အော့အန်ပြီးလည်း ပြန်သွားတတ်ကြ
ဒါတွေကို ကျွန်မ ဗွေမယူခဲ့ပါဘူး။
လူငယ်ဆိုတာ
ဒါမျိုး ဖြစ်တတ်တယ်
ခေတ်အဆက်ဆက်။

Title: ရွဲ့နေတဲ့ ကဗျာ
By: နွယ်ဦးလှိုင်
လူအမျိုးမျိုး
စိတ်အထွေထွေ
ကဗျာတွေထဲမှာ
စိတ်တွေကို ရှာကြည့်တဲ့အခါ . . .။
တချို့က
ကဗျာကို ရေးတယ်။
တချို့က
ကဗျာကို ရွတ်တယ်။
တချို့က
ကဗျာကို ရွေးတယ်။
တချို့က
ကဗျာကို ရိုင်းတယ်။
တချို့က
ကဗျာကို ရင်းတယ်။
တချို့က
ကဗျာကို ရိုးတယ်။
တချို့က
ကဗျာကို ရှင်းတယ်။
တချို့က
ကဗျာကို ရှုပ်တယ်။
တချို့က
ကဗျာကို ရဲတယ်။
တချို့က
ကဗျာကို ရင့်တယ်။
တချို့က
ကဗျာကို ရောင်းတယ်။
ကျွန်တော်ကလား
ဒီကဗျာကို ကျွန်တော်
ရွဲ့ပြီး ရေးပါတယ်။

Title: အဝေးပြေးလမ်းမကြီးပေါ်မှာ ရပ်လို့မရဘူး
By: နှင်းခါးမိုး
ကျွန်တော့်အသံဟာ မောနေတယ်
ကျွန်တော့်အသံဟာ အနားတွေ ဖွာနေတယ်
ကျွန်တော့်အသံဟာ ဒယီးဒယိုင်ဖြစ်နေတယ်
ကျွန်တော့်အသံဟာ ကမူးရူးထိုး ပြေးနေတယ်
ကျွန်တော့်အသံဟာ လေနောက်လွင့်ပါသွားတယ်
ကျွန်တော့်အသံဟာ တဖြုတ်ဖြုတ်ကြွေကျနေတယ်
ကျွန်တော့်အသံဟာ ပြေးလမ်းပိတ်နေတယ်
ကျွန်တော့်အသံဟာ မီးနီကိုမရပ်ဘဲ မောင်းတယ်
ကျွန်တော့်အသံဟာ တံခါးကို တွန်းဖွင့်တယ်
လှေကားအတိုင်း ပြေးဆင်းတယ်
ဘတ်စ်ကား မမီဘူး
ခုံတန်းလျားမှာ စိတ်ပျက်လက်ပျက် ထိုင်တယ်
အပြေးလေကျင့်နေတဲ့ ကောင်မလေးကို ငမ်းတယ်
ညနေစာ ၊ အိပ်ရာ၊ ဘီယာဘား
ကိုယ့်ကိုယ်ကိုယ် စက်ဆုပ်တယ်
ခဏကြာတော့ ဝမ်းနည်းပြီး ငိုတယ်
မင်းက မူးရင် ငိုတယ်
မင်းက မူးရင် အကုန်လုံးပြောတယ်
မင်းက မူးရင် ကိုယ့်မိန်းမကို လူတကာ လိုက်ပေးတယ်
မင်းက မူးရင် အန်လိုက်ရမှ
အန်ဖတ်ကို လက်ခုပ်နဲ့ခံတဲ့ သူငယ်ချင်း
ဘလက်ကော်ဖီထဲ သံပရာသီးညှစ်ပေးတဲ့ သူငယ်ချင်း
သူ့အိပ်ရာကို ပေးအိပ်တဲ့ သူငယ်ချင်း
ချစ်လို့ယူခဲ့တဲ့ ကဗျာကို
ဘာအကြောင်းပြချက်မှ မပေးဘဲ ကွာရှင်းခဲ့သူ . . .။
ကျွန်တော့်အသံဟာ ခြေပစ်လက်ပစ်
မင်းက မူးရင် ကိုယ့်အိမ်မဟုတ်တဲ့ တံခါးကို ခေါက်ရမှ
သူ့အချစ်က ကလေးတစ်ယောက်ပါတယ်
လူကြီးလူကောင်ဆန်လှတဲ့ သူငယ်ချင်းရေ
အိုအောင်မင်းအောင် ဖူးပွင့်လိုက်
ဒီလမ်းပေါ် မြို့ကြီးတွေ အပြင်းမောင်းနေစဉ်။

Title: ပန်း
By: နှင်းငွေ(မန္တလေး)
အာဏာတစ်ခွင်၊ မိုးရိပ်ဆင်ပြီး
တိမ်စင်ငွေသား၊ ညို့မှိုင်းသွားလည်း
ပန်းများပွင့်ရန် စောင့်နေ၏။
ညို့မှိုင်းတိမ်စင်၊ လေပြည်နှင်သော်
ဟန်ပြင်မိုးသား၊ ရှောင်ခွာသွားသည်
ပန်းများပွင့်ရန် စောင့်နေ၏။
ဖယ်ခွာမိုးလျှင်၊ ပုံရိပ်ရှင်သည်
ကြည်ရွှင်ပြုံးသွား၊ နှလုံးသားကြောင့်
ပန်းများပွင့်လို့ နေတော့၏။
ချိုတေးသံလွင်၊ ဖြန့်ဝေရွှင်သော်
ရင်ခွင်တံခါး၊ ဖွင့်ကာထားသည်
ပန်းများပွင့်လို့ နေတော့၏။
ပွင့်သောပန်းလျှင်၊ မွှေးမြစင်လဲ့
ကြည်လင်စိတ်ထား၊ မေတ္တာပွားသည်
များလူသတ္တဝါ ငြိမ်းစေသောဝ်။

Title: စစ်
By: ပါပ
ဒိုင်း . . .ဒိုင်း . . . ဒိုင်း . . .
သမီးနှစ်ယောက်က သေနတ်တွေနဲ့
ဝိုင်းပစ်တဲ့အခါ
ကျွန်တော် အကြိမ်ကြိမ် သေပေးရတယ်
သူတို့လေးတွေ ပျော်နေကြရဲ့
သမီးတို့တွေ သေအလှည့် မရောက်ဖို့
ညအိပ်ရာ ပုံပြင်ကို
စစ်နဲ့ ငြိမ်းချမ်းရေး
ခေါင်းစဉ်ပြောင်း ညသိပ်ခဲ့တယ်။

Title: ဒီမယ် တော်လှန်တဲ့သဘောတရား မရှိဘဲ တော်လှန်တဲ့လှုပ်ရှားမှု မရှိနိုင် အဆိုကို ခင်ဗျား မငြင်းပယ်သင့်ပါဘူး
By: ပီမွန်သော်
အစ္စကရာရဲ့ အစ္စရာ
လီနင်ရဲ့ စီမံကိန်းအတွက် အစ္စကရာ၏တိုက်ပွဲ
မီးပွားကလေးမှ မီးတောက်ကြီးသို့
အစ္စကရာမှ NLD ပါတီသို့ . . . ။
ကျွန်တော် အခိုင်အမာပြောချင်တာကတော့
တော်လှန်တဲ့သဘောတရား မရှိဘဲ
တော်လှန်တဲ့လှုပ်ရှားမှု မရှိနိုင်
ကျွန်တော် အခိုင်အမာ ပြောချင်တာကတော့
တစ်ဆက်တစ်စပ်တည်း အဆက်မပြတ်မှုကို ထိန်းသိမ်းသည့်
တည်ငြိမ်သည့် ခေါင်းဆောင် အဖွဲ့အစည်း မရှိဘဲ
မည်သည့်တော်လှန်ရေးလှုပ်ရှားမှုမှ ခံနိုင်ရည်မရှိနိုင်။
မတ်စ်ဝါဒ ပါတီတစ်ရပ်အတွက်
အတွေးအခေါ် အခြေခံအုတ်မြစ်များ
ကျယ်ပြန့်ဘက်စုံသည့် အခြေအနေအားလုံး
အစ္စကရာသည် မယိမ်းမယိုင် အစမ်းသပ်ခံ သံခဲတင်ခံ . . .။
လတ်တလော ရည်ရွယ်ချက်က
သမိုင်းက ကျွန်တော်တို့ကို အခုအခါမှာ
မည်သည့်နိုင်ငံက ပစ္စည်းမဲ့မဆို ရင်ဆိုင်နေရသည့်
လတ်တလော တာဝန်များအားလုံးထဲမှ
‘တော်လှန်ရေးအကျဆုံးသော' လတ်တလော တာဝန်နှင့်
ရင်ဆိုင်ပေးလိုက်ပါပြီ။
ကျွန်တော်တို့ ရေရှည်အတွက်
ဝံပုလွေတွေနဲ့ ယာယီတော့ သီဆိုကကုန်ကြရဦးမှာပါ
ပခုံးတစ်ဖက်ပေါ်မှာ သေနတ်ကို အခြားတစ်ဘက်သို့
ပြောင်းချိတ်ခြင်း မဖြစ်ပါစေနှင့်
ရှေ့တစ်လှမ်းတိုး နောက်နှစ်လှမ်းဆုတ်ပါ
များမကြာမီ ၂၀၁၃ ဟာ ကုန်ဆုံးပါတော့မယ်
များမကြာမီ နောက်မြီးဆွဲတွေဟာ
သူတို့ရဲ့ ရှေးရိုးကြီးအတိုင်း ကွန်ကရစ်လမ်းခင်း တံတားဆောက်
အုတ်မြစ်ချ ဖွင့်ပွဲအခမ်းအနားတွေ မြိုင်မြိုင်ဆိုင်ဆိုင်နဲ့
လူထုမဲကို လိမ်လည်လှည့်ဖြားကြပါတော့မယ်။
ဤခရီးကား နီးလာပါပြီ
ကိုယ့်နိုင်ငံ ကိုယ်နိုင်ငံသားတွေရဲ့ ငြိမ်းချမ်းရေးထက်
ဘာအရေးကြီးတာ ရှိလဲ
ကျွန်တော်တို့ မှုန်ဝါးမနေဘဲ
ကျွန်တော်တို့ အပြီးအသတ် တိုက်ပွဲတစ်ရပ်ကို ကြည့်ရှုရန်
ကျွန်တော်တို့ရဲ့ ၂၀၁၅ရဲ့ ဇာတ်ဝင်ခန်းတွေကို ကြည့်ရှုရန်
ဗြူအက်လက်ဇီယက်ဗ်ရဲ့ ကြီးမြတ်တဲ့ နိမိတ်ဖတ်ချက်
သန်းနှင့်ချီသည့် အလုပ်သမားများရဲ့
သန်မာတောင့်တင်းတဲ့ လက်များ မြောက်တက်လာပြီး
စစ်သားများ၏ လှံစွပ်များနှင့် စောင့်ကြပ်ကွာကွယ်ထားရသည့်
အာဏာရှင်စနစ်ဆိုးသည်လည်း
မှုန့်မှုန့်ညက်ညက် . . .။

Title: တည့်မတ်ကမ္ဘာ
By: ပုသိမ်မောင်ကြေးရည်
မချိပေါက်ကွဲ ဒေါသ
ပဋိပက္ခ ရုတ်သဲသဲတွေ
ပရှဲ ငြိမ်းအေးကြပါစေ . . . ။
ယမ်းငွေ့ထောင်းထောင်း အချင်းချင်း
ပြည်တွင်း မုန်းတီးစစ် ရန်ငြိုးတွေ
တားဆီး အမြစ်ဖြတ်နိုင်ကြပါစေ . . . ။
အပြည်ပြည်ဆိုင်ရာ
မသမာ အကြမ်းဖက်မှုတွေ
ဖျက်ချေ ချုပ်ငြိမ်းကြပါစေ . . . ။
ကမ္ဘာကြီးလည်း သိမ့်တုန်ခါ
ခရီးစုန် ညှိနှိုင်းဘွင်းဘွင်း
အလင်းတန်းတွေ စွင့်ကားကြပါစေ . . . ။
ကမ္ဘာ့ကဗျာနေ့မှာ
ကဗျာမွေ့သူတို့ နှလုံးသား
အပြုံးတံခါး ကိုယ်စီဖွင့်
ကစဉ့်ကလျားဘဝ လွတ်မြောက်ကြပါစေ . . .။

Title: ပင်လယ်ဓားပြများရဲ့ စားသောက်ပွဲ The God
By: ပိုင်
ဘုရားသခင်ကို တွေ့ပြီလို့ ပြောလိုက်တာနဲ့
သူ့ကို သံကြိုးနဲ့ တုပ်လိုက်တာပဲ
ဘုရားသခင်ဆိုတာ ဘယ်သူမှ တွေ့ခွင့်မရှိဘူး
ဘုရားသခင်နဲ့လည်း စကားပြောခွင့်မရှိဘူး
ဘုရားသခင်နဲ့ တွေ့ပြီလို့ ပြောလိုက်တာဟာ လိမ်ညာတာပဲ
ဘုရားသခင်နဲ့ သိကျွမ်းရတယ်ဆိုတာ
လူသားအနေနဲ့ ပြစ်မှုကျူးလွန်လိုက်တာပဲ
ဒါကြောင့် ဘုရားသခင်ကို တွေ့ပြီလို့ ပြောလိုက်တာနဲ့
သူ့ကို သံကြိုးနဲ့ တုပ်လိုက်တာပဲ
လူတွေကို ဘုရားသခင်အကြောင်း ထုတ်ဖော်မပြောခင်
သူ့ကို သံကြိုးနဲ့ တုပ်လိုက်တာပဲ
သူကတော့ သံကြိုးကြီးတွေကို မမုန်းတီးပါဘူး
ဘုရားသခင်နဲ့ သူ့ရဲ့ပတ်သက်မှုကိုတောင် ရှင်းပြလို့နေရဲ့
သူ့အနေနဲ့ ဘုရားသခင်အမည်ကို အသုံးပြုပြီး
တောင်းစားခြင်းမပြုကြောင်း
ဘုရားသခင်အမည်ကို အသုံးပြုပြီး လိမ်ညာခြင်းမပြုကြောင်း
ဘုရားသခင်ရဲ့ ခြေလက်တွေကို အသုံးချပြီး
တိုက်ခိုက်သတ်ဖြတ်ခြင်း မပြုကြောင်း
ဘုရားသခင်ရဲ့စိတ်ကူးတွေကို အသုံးချပြီး အနုပညာဖန်တီးခြင်းမပြုကြောင်း
ဘုရားသခင်ရဲ့နည်းလမ်းတွေကို အသုံးချပြီး လိင်ဆက်ဆံခြင်းမပြုကြောင်း
ဘုရားသခင်ရဲ့လိပ်စာကို အသုံးပြုပြီး ကလပ်ဖွင့်ခြင်းမပြုကြောင်း
ဘုရားသခင်ရဲ့သေနတ်ကို ငှားရမ်းပြီး
ကိုယ့်ကိုယ်ကိုယ် သတ်သေခြင်းမပြုကြောင်း
သူ့ကိုတုပ်နှောင်ထားတဲ့ သံကြိုးကြီးတွေကို ရှင်းပြနေရဲ့
ဒီလိုနဲ့ ကြီးကျယ်ခမ်းနား ဆန်းကြယ်လျှို့ဝှက်တဲ့ သင်္ဘောကြီးရဲ့
တစ်ခုသော အမှောင်ကျနေတဲ့ အခန်းကျဉ်းထဲမှာ
ဘုရားသခင်ကို မျှော်လင့်ရင်း ကောင်းကင်ဘုံသီချင်းကို သီဆိုလျက်

Title: နေကို ဗဟိုပြု၍ (မူကွဲ)
By: ပိုင်စိုးဝေ
၁
နေကို
ဗဟိုပြု
စကြဝဠာရဲ့ ဖြစ်တည်မှု
ဖွဲ့စည်းမှုပုံစံ
အနံ
အလျား
ယဉ်စွန်းများ
နေအား ရစ်ပတ်လှည့်လည်၏။
၂
လူကို
ဗဟိုပြု
သတ္တလောက ဖြစ်တည်မှု
ဖွဲ့စည်းမှု ပုံစံ
အမှန်
အမှား
ဥပဒေတရား
လူကား ဆုံးဖြတ်စီရင်၏။
၃
ငါ့ကို
ဗဟိုပြု
လူတစ်ယောက်ရဲ့ ဖြစ်တည်မှု
ဖွဲ့စည်းမှု ပုံစံ
အမှန်
အမှား
အကောင်း
အဆိုး
တန်ဖိုးပိုင်းခြား
သတ်မှတ်ချက်များ
ငါကား ရွေးချယ်ဆုံးဖြတ်၏။
၄
ရေ
မြေ
လေ
မီး
ရုပ်ပစ္စည်းတွေ လောင်ကျွမ်းဆဲလွဲမှားခဲ့ရ
လူ့အတ္တများ
ဖွဲ့စည်းထားရာ
ဝင်္ကပါ၌
ငါ
ကမ္ဘာ
စကြဝဠာ
ဘယ်ဟာ ငါလဲ
ဘယ်မှာလဲ ငါ။
၅
ရွေးချယ်
ဆုံးဖြတ်
သတ်မှတ်
ပိုင်းခြား
တန်ဖိုးများ
လွဲမှားခဲ့ရ
သည်လောက၌
ဘယ်ဟာ အမှန်တရား
အမှန်တရား ဘယ်မှာ။

Title: ဓားများ
By: ပိုင်မင်းဆွေ
ရွယ်တဲ့ဘက် အသွားထွက် ဆုံလည်ဓား
ဓားရဲ့အသွားမှ နောက်ထပ် ဓားတစ်လက်
ကော်ပီပွားဓား ရန်သူမျက်စိလည် ဓား
စက်ရုပ်ဓား ခြူသံတပ်ဓဦး နံရံပဲ့တင် ဓား
ရှေးဓာ အတိတ်မှ အနာဂတ်ရောက်ရှိ ဓား
ဓားအဆင်ရ အဓိပ္ပာယ်ဖော်မရ
ဘာသာပြန်ထဲ ဓားရုပ်ပျောက်ဆုံး ဓား
အသွားပေါ် ကနုတ်ခွေတက် နဂါးလား ဓားလား
လှလို့ပွတ်သပ် လက်ပြတ်ဓား
အသွားသိမ် အသွားကျယ်ပြန့်
ရာသီဥတုဒဏ်ကြောင့် စိမ်းရွှေဓား
ကျဉ်ဆန်ဝဲပျံ ဓားနဲ့ ခွဲထွက်
ကပ်ပြီးလွတ်မြောက် ပရိသတ်သက်ပြင်းချ ဓား
အစည်းအဝေးမှာ ဓားအကြောင်းမပြောတဲ့ ဓား
မရမ်းကားဘူးဆိုတဲ့ ဓားဟာ ဓားပီပီ ခုတ်ချ
ကျုပ်တို့ခေတ်ကြီး နှစ်ပိုင်းပြတ်ထွက် ဓား
ဒါကြောင့် 'လိုအပ်ရင်' ဆိုတဲ့ စာသားနဲ့ ဓား
ခေါင်းငုံ့ဓား အမိန့်နာခံ ဓား
အဲ့ဒီဓားဟာ အမွေတဲ့
ဓားကို လက်ဆင့်ကမ်းခဲ့ကြတယ်
လက်ထဲရောက်ရှိ သွေးစွန်းဓားကို
သရဏဂုံတင်ကြ
ဓားရဲ့ အူထဲကို မေတ္တာတရား ထည့်
ဓားရဲ့ အသွားပေါ် ဉာဏ်ပညာဖြန်းပက်
ဓားကို နားချ
အန္တရာယ်ဓားမှ တရားသောဓား
ရက်စက်ဓားမှ ယုယဓား
မတရားမှုနဲ့ ရန်သူအစစ်ကိုသာ ခုတ်ဖြတ်ဓား
‘လိုအပ်ရင်' ဆိုတဲ့ စာသားဟာ ကလေးတွေအတွက်
ခဲတံချွန်ပေးဖို့လည်း ဝန်မလေးတဲ့ ဓား
ဓားဟာ နေသာသော နေ့တစ်နေ့မှာ
သူ့အသွား သူသိမ်း ငြိမ်သက် စဉ်းစား
အားလုံး ရှေ့ရောက်နေတုန်း ဟို နောက်နားမှာထိုင်ကာ
သူ့မေးကိုထောက်
သူစဉ်းစား သူ့ဓားအိမ်ကို သူ့ဘာသာပွတ်သပ်ရင်း
တစ်စုံတစ်ရာက ဓားရဲ့ ဦးခေါင်းထဲ
နေရောင်ခြည်ဖြာ ဝင်းလက်
ပျံတက်လာခဲ့တယ်။

Title: ခြင့် ခြင် ခြင်း
By: ပန်ဒိုရာ
အိမ် ထောင်ကျတာရယ်
လူ ထောင်ကျတာရယ်
ခြင် ထောင်ကျတာရယ်
ဘာများ ကွာခြား
ရောဂါပိုးကြီးကြီး သယ်နိုင်လေလေ
ခြင်လောကမှာ ပါဝါရှိလေလေ
ကြမ်းပိုးနဲ့ ခြင် ဘယ်သူ သာမယ်ထင်
ကြမ်းပိုးက စာကြမ်းပိုးရှိတယ်
ခြင်က
သေစာ ခြင်စာတောင် မတတ်ဘူး
သင့်အနားတွင် ခြင်တစ်ကောင် ဝဲနေပါက
အမြဲတစေ ဝဲလည်နေလိမ့်မယ်
သင့်သွေး အစုပ်မခံရမချင်း
သို့မဟုတ် ခြင် မသေမချင်း
ခြင့်ဖြစ်တည်မှုကြောင့်
ခြင်မဟုတ်တဲ့ အခြားသက်ရှိတွေအတွက်
ကောင်းကျိုးတစ်စုံတစ်ရာ
ဖြစ်တည် မတည်
ချဉ်သီးနှင့် ခြင် အတူထား
ချဉ်သီးပေါ် ခြင်နား
ခြင်ချင်းပြန်သတ်တဲ့ ချင်ခြင်းတပ်တာမျိုး
ခြင်ပုဆိန်ရိုး
ဆိုးပ
အိပ်ရာနိုးထ မှန်ထဲမှာ
ငါဟာ အင်းဆက်ကောင်ကြီး
ပိုဆိုးတာက
ခြင်ကျားကြီး
လက်ဝါးနှစ်ဖက်ကြားက ပြားခနဲခြင်
လက်ဝါးတစ်ဖက်နဲ့ အခြားကိုယ်အင်္ဂါ(ဥပမာ- တင်ပါး) ကြားက ကားခနဲ ခြင်
လျှပ်စစ်ခြင်ရိုက်တံနဲ့ ထိ ဖြစ်ဖြစ်မြည်ခြင်း
ခြင်ဆေးခွေမှိုင်းဝ ဖုတ်ခနဲပြုတ်ကျခြင်း
ခြင်ဆေးမှုန့် ဖြူးခံရ ပြန်မထနိုင်ခြင်း
ခြင်ဆေးရည် အဖျန်းခံရ ထွက်ပြေးခြင်
ဒယ်အိုးထဲမှာ ဆီပူလှိမ့်ခံရ ခြင်သတ်သမားခြင်
ဘယ်တတ်နိုင်မလဲ
သွေးစုပ်ဖို့ မွေးဖွားလာတာ ခြင်ပဲ
ကျားတွေရယ်
မြင်ကျားတွေရယ်
ပုစွန်ကျားတွေရယ်
ဖွတ်ကျားတွေရယ်
ခြင်ကျားတွေရယ်
ကျားမျိုး တော်စပ်ကြတယ်
ဆက်ရေးချင်သေးတယ်
ဆက်ရေး
ခြင်
သေးတယ်

Title: အလီဘာသာတို့ရဲ့ ငါးပါးသီလ
By: ပြေငြိမ်း
ငြိမ်းချမ်းရေးစကားတွေ ပြောပြီး
ပစ်တယ်ခတ်တယ် သေနတ်သံ ဗုံးသံ ညံတယ်
သွေးတွေ မျက်ရည်တွေ စစ်ဘေးဒုက္ခသည်တွေ
ငြိမ်ဝပ်ပိပြားရေးနဲ့ အေးချမ်းသာယာရေးအတွက်
လိုအပ်တဲ့အခါ လူသတ်ရတယ်။
ဒီမြေ၊ ဒီနေရာ ငါတို့ပိုင်တာ
မြစ်တွေ ချောင်းတွေ တောတွေ တောင်တွေ
ကျောက်မျက်ရတနာတွေ ဓာတ်ငွေ့တွေ
ပိုင်ရှင်ရှိရှိ မရှိရှိ ဘိုးဘွားပိုင်ပိုင် မပိုင်ပိုင်
ငြိမ်ဝပ်ပိပြားရေးနဲ့ အေးချမ်းသာယာရေးအတွက်
လိုအပ်တဲ့အခါ အဓမ္မသိမ်းရတယ် ။
ဘီယာဆိုတာ အရက်မှမဟုတ်တာ
လက်ဖက်ရည်ဆိုင်လိုင်စင် မပေးတော့ဘူး
အရက်ဆိုင်တွေကတော့ အရပ်ထဲမှာ တောထ
PG မိန်းကလေးတွေနဲ့ မြှူဆွယ်ကြ
ကံစမ်းမဲတွေနဲ့ ကြော်ငြာကြ
ငြိမ်ဝပ်ပိပြားရေးနဲ့ အေးချမ်းသာယာရေးအတွက်
လိုအပ်တဲ့အခါ သောက်စား ပျော်ပါးရတယ်.
အရက်ဆိုင်မှာ သီချင်းလာဆိုကြ
သီချင်းဆိုကောင်းရင် ရုပ်ရည်ကောင်းရင်
ပန်းကုံးစွပ်တယ် ဆုချတယ်၊ ပြီးတော့ ဆုချတယ်
မော်ဒယ်လေးတွေ ရှိုးပွဲလျှောက်ကြ
မယ်မြန်မာ မယ်ကမ္ဘာ မယ်စကြဝဠာတွေ လာကြ
ဒေါ်လာရမယ် တိုက်ခန်းရမယ် စပွန်ဆာရှိတယ်
ငြိမ်ဝပ်ပိပြားရေးနဲ့ အေးချမ်းသာယာရေးအတွက်
လိုအပ်တဲ့အခါ မြက်နုကြိုက်ရတယ်။
ဖတ်နေရ ကြားနေရ မကြာခဏ
မိဘပြည်သူများခင်ဗျား
ငြိမ်ဝပ်ပိပြားရေးနဲ့ အေးချမ်းသာယာရေးအတွက်
လိုအပ်တဲ့အခါ မိဘပြည်သူများခင်ဗျား။

Title: မနက်ဖြန် နိုးတဲ့အခါ
By: ပြည့်စုံဝင်း
နိုးလာတော့ ငါ့ခေါင်းမှာ ဆံပင်တွေ မရှိတော့ဘူး
ငါ ဝမ်းနည်းတယ်
ငါ အော်ငိုတယ် အသံထွက်မလာဘူး
ငါ့အမေဟာ မျက်ရည်တွေတဲနေတယ်
ငါ့အဖေက ငါ့လက်ဖမိုးကို တင်းတင်းကျပ်ကျပ်ကြီး ဆုပ်ထား
ငါမုန်းတဲ့ ဆရာမက သူ့နားကြပ်အေးအေးကြီးနဲ့ ငါ့ရင်ဘတ်ကို ထောက်လို့
နေ့လယ်က သူ့ကို ငါ ခြေထောက်နဲ့ကန်ခဲ့တာ
ဆေးခြင်းတွေ မှောက်ပစ်ခဲ့သေးတာ
ခန္ဓာကိုယ်ထဲက ပိုးတွေသတ်ဖို့တဲ့
အဲဒီဆေးတွေက စိတ်ကို အရင်သေစေတာ
သွေးပေါင်ချိန်တိုင်းတဲ့ ကိရိယာက ငါ့လက်မောင်းလေးနဲ့ မတော်ဘူး
အောက်ဆီဂျင်ပေးရမယ် ပြောလိုက်တာလား
ငါလိုနေတာ အောက်ဆီဂျင်မှ မဟုတ်တာ
ငါလိုနေတာ
ဆယ်နှစ်အရွယ် ကလေးတွေနဲ့အတူ ပြေးလွှားဖို့
အတန်းပိုင်ဆရာမက ငါ့နာမည်ခေါ်တဲ့အခါ 'ရှိ' လို့ အကျယ်ကြီးအော်ဖို့
သွေးတွေ ဖောက်ထုတ်ချင်တယ် ပြောဖူးတယ်
ငါ့အမေငိုလို့ နောက်မပြောတော့ဘူး
တစ်ခါတလေ ငါ့အိမ်ကို အလည်ပြန်ခွင့်ရတယ်
မနက်တိုင်း ငါတို့ကို လာကြည့်တဲ့ ဆရာဝန်မကြီးခွင့်ပြုရင်
ဒီမှာတော့ ငါ့လို ခေါင်းတုံးလေးတွေချည်းပဲ
ငါ့ခြေရင်းက ကောင်မလေးဆို မျက်လုံးပေါ်မှာ အဖုကြီးနဲ့
ငါ့သွေးကြောထဲကို အရည်တွေ ထိုးထည့်နေတာ
ဘယ်လောက်ထိ ကြာဦးမှာ
လှေကားထိပ်က ဆိုင်းဘုတ်ကြီးကို ငါမြင်နေတယ်
ကင်ဆာဆိုတဲ့ စာတချို့
ငါ ဆေးလိပ်မှ မသောက်တတ်တာ
ဆေးလိပ်ဆိုတာ ဆယ့်ရှစ်နှစ်ကျော်မှ သောက်လို့ရတာ
ငါ့အဖေ ပြောဖူးတယ်။
ဒါဆို ဘာလို့ . . .
ငါ့ နှာခေါင်းသွေးတွေ ယိုလာပြီ
များလောက်တယ်
တစ်ရှူးတချို့နဲ့ ငါ့အမေမျက်ရည်တွေ ငါ့မျက်နှာပေါ် ကျလာ
လောကကြီးက အကျယ်ကြီး
ငါကျောင်းတက်ခွင့်ရတဲ့ တစ်ရက်မှာ ငါ့မျက်နှာပေါ်ကျလာ
လောကကြီးက အကျယ်ကြီး
ငါကျောင်းတက်ခွင့်ရတဲ့ တစ်ရက်မှာ သူငယ်ချင်းက ပြောဖူးတယ်
ပန်ကာအဟောင်းလည်နေတဲ့ မျက်နှာကြက်/ခုတင်သံတိုင်
ပြီးတော့ ဆေးသွင်းပိုက်တွေအကြောင်း ပြန်ကြွားလိုက်တော့
သူ ငြိမ်သွား . . . မမြင်ဖူးဘူးတဲ့
ငါ့အမြင်တွေ ဝါးလာ
ငါ့နှာခေါင်းပေါ်က အအုပ်ကြီး ဖယ်ပေးကြပါ
ဝဋ်ကြီးလိုက်တာ ငါ့သားလို့ အဖေပြောလိုက်တာလား မသဲကွဲဘူး
ငါ အရမ်းအိပ်ချင်လာတယ်
နိုးမှပဲ ငါ့အမေကို မငိုဖို့ ပြောရဦးမယ်
ဒီတစ်ခါနိုးလာရင် ငါ ဝမ်းမနည်းတော့ဘူး
ငါ့ခေါင်းမှာ ဆံပင်တွေမရှိတော့မှန်း ငါ သိပြီးသွားပြီပဲဟာ။

Title: ငါတို့ကဗျာတွေ နောက်ကြောင်းပြန်မလှည့်ဖို့တော့ လိုတယ်ကွာ
By: ဖေတင်ညွန့်
ဟစ်တလာ . . . ပန်းချီဆွဲတာ
အိုစမာ ဘင်လာဒင် . . . ကဗျာဖွဲ့တာ
ကဒါဖီ . . . သီချင်းဆိုတာ
ဘာမှမပြောလိုပါ . . .
လူကြမ်းကြီးတွေတောင်
အနုပညာနဲ့တွေ့ရင် . . . မရှောင်နိုင်ဘူး . . . ငါ့လူ . . .
ခုတလော မိုးကျရွှေကိုယ် ကဗျာတွေကလည်း
ကဗျာဆရာတွေ ကိုယ်တိုင် အသည်းကွဲလောက်တယ် . . .။
ဒီမှာ . . . ငါ့လူ
မိုးဝေကဗျာ ရှိသလို
ရွှေအောင်လံကဗျာလည်း ရှိခဲ့ဖူးတယ်လေကွာ
ဖွင့်မပြောတာပဲ ရှိမယ် . . .။
ကဗျာဖွဲ့တတ်ရုံနဲ့ . . . ကဗျာဆရာ မဖြစ်တာ
ပန်းချီဆွဲတတ်ရုံနဲ့ . . . ပန်းချီဆရာ မဖြစ်တာ
သီချင်းဆိုတတ်ရုံနဲ့ . . . အဆိုတော် မဖြစ်တာ
ရှင်းပြရင်
ဒင်းတို့က နာဦးမယ် . . . ။
ဒီမှာ ငါ့လူ
အချိန်ကာလကြီးက
ကဗျာရေးရတာ . . . မပျော်ဘူး
ကဗျာဆရာတွေနဲ့ တွေ့ရတာပဲ . . . ပျော်နေမိလို့
ကဗျာဆရာတွေရှိတဲ့ နေရာတွေကိုပဲ
ရောက်ရောက်နေမိတော့တယ် . . .။
ဒီမှာ ငါ့လူ
ဗိုလ်ချုပ်အောင်ဆန်းလည်း သီချင်းဆိုဖူးတာပါပဲကွာ
အဆိုတော်မဟုတ်လို့
အသံမကောင်းပေမဲ့
ငါကတော့ နားထောင်ကောင်းမယ်ထင်ပါတယ် . . .။

Title: ကြယ်ဟာ ကြယ်ပါပဲ
By: ဖိုးဆောင်း
မင်း ရိုးသားတိုင်း မင်း သိထားရမှာက
ဒီစိတ်နဲ့ အားလုံး သိမ်းကျုံးမနှိုင်းမိဖို့
လူ့ဘဝဆိုတာ ဒီလိုပါပဲ
ရှိပြီးသား တန်ဖိုးလေး မပျက်စေနဲ့
တွေ့ပြီးသား အဓိပ္ပာယ်လေး မပျောက်စေနဲ့
သတိ ဝီရိယနဲ့ ဖြောင့်ဖြောင့်သွားရင်
ဘယ်လိုကောက်ကျစ်မှုကမှ ချိတ်တွယ်မထားနိုင်ဘူး
မေတ္တာရှေ့ထားပါ သို့သော်
အရာတိုင်းအတွက် မဖြစ်နိုင်တာလည်း သိထားပါ
ဥပေက္ခာပြုသင့်လည်း ပြ
ထိခိုက်စရာတွေ နာတာရှည်နေရင်
ဘယ်သူ့အတွက်မှ အကျိုးမရှိ
သမုဒ္ဒရာ ရေပွက်ပမာ မင်းအချိန်နာရီများ တန်ဖိုးရှိပါတယ် ကြယ်
ဆင်ခြင်သုံးသပ်ပါ အားမွေးရှေ့ဆက်ပါ
ကောင်းမွန်စွာ မင်း အိပ်စက်နိုင်စေဖို့
လှိုက်လှိုက်လှဲလှဲ ငါ ဆုတောင်းပေးလိုက်ပါရဲ့
ကံကြုံရင် ပြန်ဆုံတွေ့ကြမယ်
မင်း ရိုးသားတိုင်း မင်း သိထားရမှာက
ကြယ်ဟာ ကြယ်ပါပဲ ကြယ်။

Title: မတူညီသော အကြိုက်ချင်းများ
By: ဖျာပုံနီလုံဦး
လမ်းဘေး ရေခဲရေရောင်းသူက
ရာသီဥတု ပူလေအိုက်လေ
အကြိုက်တွေ့လေပဲ။
၂၀၀၈ ဖွဲ့စည်းပုံနဲ့
အုပ်ချုပ်သူတွေက
ကျောင်းသားလူငယ်တွေ
စာညံ့လေ စာဖျင်းလေ
အကျင့်စာရိတ္တပျက်လေ
အကြိုက်တွေ့လေပဲ။
စစ်အာဏာရှင်တွေက
ပြည်တွင်းစစ်ဖြစ်လေ
မငြိမ်းချမ်းလေ
သပိတ်တိုက်ပွဲဖြစ်လေ
အကြိုက်တွေ့လေပဲ။
ခရိုနီတွေက
နိုင်ငံခြားရင်းနှီးမြှုပ်နှံသူတွေ
များများဝင်ရောက်လာလေ
အကြိုက်တွေ့လေပဲ။
အင်ဂျင်နီယာတွေက
လမ်းတံတားတွေ
အဆောက်အအုံတွေ
များများကျိုးလေ ၊ ပျက်စီးလေ
အကြိုက်တွေ့လေပဲ။
ကေတီဗီ၊ မာဆတ်၊ နိုက်ကလပ်ပိုင်ရှင်တွေက
အပျော်အပါးလိုက်စားသူ
လူကုံထံသားသမီးများ
များများလာလေ
အကြိုက်တွေ့လေပဲ။
အသပြာဆရာဝန်တွေက
ပြည်သူတွေ အနာရောဂါ
စုံလေး ထူပြောလေ
အကြိုက်တွေ့လေပဲ။
ဝိသမစီးပွားရေးသမားတွေက
စားသောက်ကုန်ပစ္စည်းတွေ
လူသုံးကုန်ပစ္စည်းတွေ
ကုန်ဈေးနှုန်းတက်လေ၊ ကြီးလေ
အကြိုက်တွေ့လေပဲ။
အိမ်နီးချင်းနိုင်ငံတွေလေ
တို့နိုင်ငံရဲ့ မြေပေါ်မြေအောက်
သယံဇာတပစ္စည်းတွေ များများထွက်လေ
အကြိုက်တွေ့လေပဲ။
ကဲ . . . သူငယ်ချင်းတို့ရေ
မင်းတို့ ငါတို့ကကော
ဘာကြိုက်သလဲ
ပြောကြည့်ကြရအောင်
ငါတို့နိုင်ငံမှာ
အာဏာရှင်မျိုးဆက်
မင်းဆိုးမင်းညစ် ယုတ်မာသူတွေ
ဘယ်တော့မှ မပေါ်ပေါက်လေ ၊ မရှိလေ
အကြိုက်ဆုံးပါပဲ
အကောင်းဆုံးပါပဲ။

Title: အိပ်ရာခင်း
By: ဖြူနှင်းဖွေး
အိပ်ရာခင်းဟာ လဲလျောင်းနေတဲ့ အိပ်ရာပေါ်မှာ ခင်းထားခံရတယ်။
သူ့ကို ဘာအဝတ်အစား ဝတ်ပေးထားမှန်း သူကိုယ်တိုင်က မသိဘူး။
အရောင် ဖျော့ဖျော့ အရောင်ရင့်ရင့်။
နေဝန်းပုံလား။
ကျေးငှက်ပုံလား။
သူ မသိဘူး။
သူကိုယ်တိုင်က ဝတ်ထားတာလား သူများ ဝတ်ပေးထားတာလား။
ဒါကိုလည်း သေသေချာချာ သူ မတွေးတောနိုင်ဘူး။
သူက လဲလျောင်းနေတယ်။
ပြားချပ်ချပ် လေဟာနယ်ရဲ့ အပေါ်က မွေ့ရာနဲ့ လူရဲ့ အလေးချိန်ကြားမှာ
သူဟာ ကြားညပ်နေတဲ့ အသားညှပ်ပေါင်မုန့်တစ်ခုရဲ့ ပါးလျလျ ချိစ်အပြားလို။
သူကို ဘယ်သူမှတော့ ကိုက်လိုက်ဖို့ မလွယ်ဘူး။
သူ့ကို ခုတင်ပေါ်အပြားလိုက် အလျားလိုက် တင်ထားတယ်။
သူ့ပေါ်ကို လူတစ်ယောက်တက်ထိုင်ပြီး ပြတင်းပေါက်ကို ငေးနေတာကို သူမြင်တယ်။
သူ့ပေါ်မှာ သက်သောင့်သက်သာ ခြေဆင်းနေတဲ့ လူတစ်ယောက်ကို သူမြင်တယ်။
ဒီလူတစ်ယောက်ဟာ သူရဲ့ပါးလျလျ အဝတ်စကို မြဲမြံနေအောင် ဆုပ်ကိုင်ပြီး ပါးစပ်က ညည်းနေတာမျိုးကိုလည်း သူ မြင်တယ်။
အရင်တခု အရှိန်တခုအပြီးမှာ သူ့ကိုဆွဲထားတဲ့ လက်ဟာ သူ့ဆီက အလိုအလျောက် လျော့ကျသွားတာကိုလည်း သူ မြင်တယ်။
အိပ်ရာခင်းဟာ သူ့ပေါ်ကို ပစ်တင်လိုက်တဲ့ စာအုပ်တွေရဲ့ ခေါင်းစဉ်ကို ကြိုးစားအဓိပ္ပာယ်ဖော်တယ်။
အိပ်ရာခင်းဟာ ပြုံးပြလိုက်တယ်။ ဘယ်သူမှ မမြင်ဘူး ။
သူဟာ အလှည့်ကျစနစ်နဲ့ ဒီခုတင်ကို ပိုင်ဆိုင်တယ်။
အချိန်တန်ရင် သူ့အဝတ်အစားတွေကို ချွတ်ယူသွားကြလိမ့်မယ်။
ကောင်းကင်ပြာပြီး နေသာတာကို သူ ကြည့်ခွင့်ရှိမယ်။
အချိန်တန်ရင်တော့ ဒီခုတင်ပေါ်ကို သူ ပြန်ရောက်လာမယ်။
သူ့မိတ်ဆွေအချို့ရဲ့ အလှည့် ပြီးသွားချိန်မှာ။ အိပ်ရာခင်းဟာ သူ့ပေါ်မှာရှိတဲ့ စိတ်ပုတီးကို မရေတွက်တတ်ဘူး။
အိပ်ရာခင်းဟာ ရထားသံလမ်းပုံရိုက်နှိပ်ထားတဲ့ ခေါင်းအုံးစွပ်နှစ်ခုကို နောက်ကျပါစေကြောင်း ဆုတောင်းလေ့ရှိတယ်။
အိပ်ရာခင်းဟာ သူ့ဘဝကို လုံလောက်စွာ တွန့်ကြေခဲ့ချင်တယ်။
အိပ်ရာခင်းဟာ ယာခင်းကြီးလို စိမ်းလန်းနေတတ်တယ်။
သစ်လွင်တဲ့ မြက်အနံ့ တစ်ခါတစ်ခါ ပေးတတ်တယ်။
ဒါကိုလည်း အိပ်ရာခင်းက မသိရှာဘူး။
အိပ်ရာခင်းဟာ သူကိုယ်တိုင် ဘယ်အချိန် အိပ်တတ်သလဲ။
သူ့ပေါ်မှာ လူမရှိတော့တဲ့အခါ စိတ်ချလက်ချ အိပ်တတ်သလား။
အိပ်ရာခင်းဟာ အသက်ရှူတတ်သလား။
သူ့အပေါ်မှာရှိနေတဲ့ လူရဲ့ အသက်ရှူသံကိုကြားတော့ သူဒီမေးခွန်းကို ပြန်မေးကြည့်ချင်လိမ့်မယ်။
အိပ်ရာခင်းဟာ ငါဆိုတဲ့ သတ္တဝါလိုဖြစ်တည်မှု တစ်ခု။
ဒါဆိုရင် ငါဆိုတဲ့ အိပ်ရာခင်းရဲ့သက်တမ်းက ဘယ်လောက်လဲ။

Title: မိုးပေါက်ညဉ့်
By: ဖြူမွန်
အရှိန်လျှော့ မောင်းလာတဲ့ ကျောက်တုံးများ ညင်းသွဲ့သွဲ့တိုက်ခတ်ရာ
ငိုက်မျည်းတတ်သည့် မာလိန်မှူးရဲ့သင်္ဘောများ ဇာပန်းထိုး အလှဆင်ထားရာ
ရေတိမ်နစ်တော့မည့် မြစ်များ
ချွတ်လိုက် တပ်လိုက် ကိန်းရှင်များ၊ ဝင်ကစွပ်တွေအတွက် သေပေးခဲ့ရသည့်
ခရုခွံလှလှများ ပွကြဲရာ
နှစ် ၅၀ မက နင်းခြေထားရသော အက်ကြောင်းများ နင်နေသည့် မျက်နှာများ
သုည ကွန်တိုတွေ လွန်းထိုးရက်လှက်နေကြဆဲ။
အညိုအမည်း စွဲနေတဲ့ လရိပ်ပြာရဲ့ နားထင်မှာ
စိမ်းဖန့်ဖန့် မြွေမျက်လုံးတွေ မျှဉ်းမျှဉ်းကလေး စူးလက်နေရဲ့။

Title: ကယ်ရီကေးချားဖွဲ့သီသစ်
By: တပ်ဦးလ
ဆိုးလ်မြို့က လာခဲ့သတဲ့
(တကယ်တော့ လှိုင်သာယာ)
နောက်တစ်နေရာ ပြောင်းတော့
ဆူးလေကဆို
လေတစ်ချက်ချွန်ရင် အိမ်ရောက်သတဲ့
(တောင်ညွန့်က ပရဟိတကျောင်းမှာ ညစောင့်)
ဂျနီဖာလိုပက်ဇ်နဲ့ပဲ ကွဲခဲ့သလိုလို
ဘီယွန်းစေးနဲ့ပဲ ချစ်နေသလိုလို
မိန်းမချောတိုင်းက သူ့နောက် လိုက်နေသလိုလို
(အမှန်က ဘတ်စ်ကားကျပ်မှ မ, ဓာတ် ရရှာသူပါ)။
ဥရောပမှာ အနေများခဲ့လို့
ပုဆိုးမဝတ်တော့ဘူးတဲ့
မှိုနံ့သင်းတဲ့ အင်္ကျီကို ကျော့နေအောင်ဝတ်လို့
သူ့ခြေချောင်းတွေ လူမြင်မှာစိုးလို့
အမြဲတမ်း ဘွတ်ဖိနပ်စီးထားသူ
(ဖိနပ်ချွတ်ဝင်ရမယ့် ဘုန်းကြီးကျောင်းဆို မသွားဘူး)
သူ့ကိုယ်သူ ခြစားမှာစိုးလို့လား
ရေနံချေးရောင် အသားအရေနဲ့
ဘော်ဒီကတော့
ဝါးခြမ်းပြားခြောက်ကို သားရေအုပ်ထားသလို
ဆိုတဲ့ သီချင်းက
(တကယ်တော့ အိမ်ထောင်ကို'ရက်သား'ပဲ ကျချင်တာ)
သူ ကိုက်ဝါးနေတာ
ဘယ်လ်ဂျီယံကြက်ကြော်တဲ့
(အနာကျထားတဲ့ CP ကြက်)
စာပေစိစစ်ရေးရှိစဉ်က
ကဗျာက ဆင်ဆာမထိ
ဆံပင်ရှည်ရှည်
အရပ်ရှည်ရှည်
စိတ်ရှည်ရှည်
သူ့ကလောင်နာမည်ကို နေရာပြောင်းစီတော့
ရယ်လိုက်ရတာ ဖတ်ဖတ်မော
ရင်ဘတ်နောက်က ကျော . . .။

Title: မေမေသို့ ဒီနေ့အခြေအနေ
By: ဗညားလှိုင်ဦး
မနှစ်က မေမေတစ်ယောက်
သေခြင်းတရားနဲ့ တိုက်ပွဲဝင်နေချိန်မှာ
ဒီနှစ် အမေ့သားရဲ့ ရှင်ခြင်းတရားကို
အဆိပ်ခတ်ခံလိုက်ရတယ် မေမေ . . .
စိတ်လိုလက်ရ ပြောကြကြေးဆိုရင်
အိုင်အက်စ်တွေက ကမ္ဘာတစ်ဝန်းက အပြစ်မဲ့လူသားတွေကို
ခေါင်းဖြတ်သတ်တာနဲ့
ကချင်ပြည်နယ်က ကျောင်းဆရာမလေးနှစ်ယောက်
အဓမ္မပြုကျင့် အသတ်ခံရတာဟာ
စစ်သွေးကြွတာနဲ့ လိင်သွေးကြွတာပဲ ကွာပါတယ်
သပိတ်မှောက် ဆန္ဒပြကြတာကို ပျော်ပွဲစားခရီး ထွက်တယ်လို့
ထင်နေကြတဲ့ သူတွေကြားထဲမှာ သားတော့ မွန်းကျပ်နေပါပြီ
ဒီနှစ်ထဲမှာ လူတွေအားလုံးဟာ
စစ်တိုင်ရင် နိုင်ရမယ်၊ ရွေးကောက်ပွဲဝင်ရင် နိုင်မယ်၊
မဲခွဲဆုံးဖြတ်ရင် နိုင်ရမယ်၊ သပိတ်မှောက်ရင် နိုင်ရမယ် ဆိုတဲ့
နိုင်လိုမင်းထက်စိတ်တွေပဲ ရှိကြတော့တယ် မေမေ
သားတို့တွေက အတုန်းအရုန်း ပိုးလိုးပက်လက်ပေါ့
ကသိကအောက်နိုင်လှတဲ့ တိုင်းပြည်မှာ ဘယ်နေ့ မိုးပြိုမှာလဲလို့
ကောင်းကင်ကို မော့မော့ကြည့်တိုင်း
ခြင်ကလေးတစ်ကောင်တောင် မရိုက်ရက်ခဲ့တဲ့ မေမေ့ကို
ကြယ်တွေကြားမှာ တွေ့တွေ့နေရတယ် မေမေ။

Title: ကိုယ့်ကိုယ်ကိုယ် ပြန်လွမ်းနေတဲ့ ကျွန်တော်
By: ဗရေချမ်း (ညိုထွန်း)
ကျွန်တော်ဟာ
ငွေ့ငွေ့လေးအေးနေတဲ့ တစ်ရက်မျာ
လွတ်လပ်စွာ မျက်နှာသစ်ခွင့်ရခဲ့။
ကျွန်တော်ဟာ
သန့်ရှင်းတဲ့ သဘာဝလေ
ရှုပ်ထွေးတဲ့မြို့ပြလေ
အားလုံးကို ရှူရှိုက်ခဲ့ပေမဲ့
အရောင်စုံ ရှူသူများရဲ့လေကို ကြောက်ရွံ့ခဲ့။
အချို့ အမှန်တကယ်တွေမှာ
အရာရာဟာ အရေးကြီးတယ်လို့
ယုံကြည်ယူဆခဲ့လေသူ
ရန်/ငါ စည်းပြတ်ခဲ့သူရယ်လို့ ကြွေးကြော်ခဲ့သူက
အခုတော့ မူတွေ မူတွေ
အားလုံးရယ်မှ အထွေထွေ
ဆရာကြီးမှိုင်းသာရှိနေရင်လေ
‘အတွေးတွေ ဘယ်လိုရှိရှိ
လက်တွေ့အသိက အရှိလုပ်ကြစမ်းပ' လို့ပြောမှာပဲ။
ဪ . . .ခေတ်ကို ပြန်တွေးပြီး စားလိုက်ပါဦးစို့
အချို့ ပုဂ္ဂလအရေး
အချို့ ဝမ်းရေး
အချို့ နေထိုင်ရေး
အတွေးတွေ ရေစစ်နဲ့စစ်ချလိုက်တော့
တစ်စက် နှစ်စက် သုံးစက်
တိုင်းပြည်အတွက်တော့ ရင်ပေါ့စရာ မတွေ့ရသေး။
ဟင်း . . . သူများတွေ ပြောမနေနဲ့
ကိုယ့်ကိုယ်ကိုယ် ဘဝအမောတွေနဲ့ တွေဝေပြီး
ကိုယ့်ကိုယ်ကိုယ် ယမကာသဘာဝနဲ့ နာရေးပို့
ကိုယ့်ကိုယ်ကိုယ်လည်း မနှစ်မြို့
ဘယ်သူ့ကို နှစ်ချို့အချစ်နဲ့ ချစ်ရမှာလဲ
အိမ်မှာရှိတဲ့ ဇနီးမယားနဲ့ သမီးများလား
အကျဉ်းစံခံပြီး ရင်းနှီးခဲ့ရတဲ့ တိုင်းပြည်အတွက်လား
အခုတော့ သံဝေဂတရားလိုလို နောင်တလိုလို
အမှန်တရား ရှာသလိုလိုနဲ့
ကိုယ့်ကိုယ်ကိုယ်သာ လွမ်းနေမိတော့တယ်။

Title: ဦးခေါင်းကြီးများအကြောင်း
By: ဘုန်းခရိုးရာ
မြင်နေသမျှဟာ ဆန့်ကျင်ဘက်
မျက်စိတစ်မှိတ် လျှပ်တစ်ပြက်အတွင်းမှာ
ဦးခေါင်းကြီးများက ဦးနှောက်ကြီးများအကြောင်းပဲ တွက်ချက်နေတယ်
အပေါင်း အနုတ် လက္ခဏာများစွာ စနစ်တကျ
အတက်အကျကို နာရီလက်တံတွေပေါ် ပစ်တင်ထားကြ
ကိုယ့်ကြမ္မာမှာ ကိုယ့်အမာရွတ်များ သီကုံးထားရတယ်
ဘဝဟာ ဖြောက်ခနဲ
ကိုယ်လက်ပေါ်မှာ ကျိုးကြေသွားတဲ့ အပိုင်းအစများလို၊
အကြေကြေ အမွမွ စိတ်ဓာတ်တွေ ရှိတယ်
သက်စွန့်ဆံဖျား အတွေးအခေါ်တွေ ရှိတယ်
ဦးနှောက်ကြီးများမှာ ကိုယ်ခန္ဓာတွေလည်း ရှိတယ်။
တစ်ယောက်ကိုတစ်ယောက် ကျော်လိုက် ခွလိုက်
တစ်ယောက်ကိုတစ်ယောက် ထမ်းလိုက် ပိုးလိုက်
ဦးနှောက်ဟာ အပြေးသမားတစ်ယောက်လို
မလိုချင်မှုတွေ သိပ်သိတယ် လိုအင်ဆန္ဒတွေလည်း သိပ်ရှိတာပဲ
အများသူငါကြားမှာ ခေါင်းတစ်လုံးသာတဲ့အကြောင်း
ဦးနှောက်ကြီးများ အမြဲ အဖြေထုတ်တယ်၊
ဦးခေါင်းများစွာဟာ ဦးခေါင်းတွေအထက်မှာပဲ မားမားမတ်မတ်
တချို့ဦးခေါင်းထဲမှာ ဦးနှောက်မပါဘူး
တချို့ဦးခေါင်းတွေက သွေးမဆာတတ်ဘူး သတ္တိမရှိဘူး
တချို့ဦးခေါင်တွေက တချို့ခန္ဓာတွေကို ရွက်ရွက်ထားတယ်။
တစ်ယောက်မှာ တစ်ခုရှိတယ် တစ်ကောင်မှာ တစ်ခေါင်းရှိတယ်
ဒါပေမဲ့ တစ်ခါတလေ တစ်ကောင်မှာ ခေါင်းသုံးလေးလုံး
တချို့ကတော့ ခေါင်းမရှိဘူး။
မရှိတဲ့ခေါင်းမှာ မေးခွန်းတွေရှိတယ်
ခေါင်းမရှိတဲ့ ခန္ဓာမှာလည်း အဖြေများစွာနဲ့၊
တွက်ချက်တတ်သမျှ တွက်ချက်လိုက် မှားနိုင်သမျှထက် ပိုမှားပစ်လိုက်
ဦးခေါင်းကြီးတွေက ဘယ်တော့မှ မမှားဘူး
ဦးခေါင်းကြီးများဟာ လောကဓံထက် ခေါင်းတစ်လုံးသာနေတယ်။

Title: ငါကတော့ မြစ်ဆီက ပြန်လာမယ်လို့ ငါကိုယ်တိုင် ပြောတာပဲ
By: ဘုန်းပြည့်ကျော်
ငါကတော့ မြစ်ဆီကပြန်လာမယ်လို့ ငါကိုယ်တိုင်ပြောတာပဲ
မိုးသားမပါတဲ့ တိမ်တွေကိုစီးရတာ အိပ်မက်တွေက အိမ်ဆီမရောက်ဘူး
ခပ်တိမ်တိမ်အနက်လောက်နဲ့တော့ မြစ်ဟာ မြွေတစ်ကောင်လို
အချိုးပြေမှာလား သူလည်း တွင်းဝဆီကို
တန်းတန်းမတ်မတ်ပြန်လာချင်တာပေါ့လို့
အသံကြားရင် ငါ့ကိုယ်ငါပြောတာလို့ ငါပြောတယ်
တစ်ချိုးတစ်ကွေ့ကြရင် ခွဲခွာဖို့ ရင်နာဖို့ ပေါ့
ရေအိမ်တက်တိုင်း အိမ်ကိုသတိတရဖြစ်တယ်
တစ်ယောက်ကိုတစ်ယောက် အော်ခေါ်ကြားကြရဖို့ဆိုတာ
စိတ်ကိုဆွဲဆန့်ရှည်လျားနိုင်မှ အချိန်ကြာကြာ
တစ်စုံတစ်ယောက်က လေယာဉ်စီးဦးမလားမေးလာရင်
သိပ်ကောင်းမှာပဲလို့ ဆယ်လမွန်ငါးတစ်ကောင်က လွယ်လွယ်တွေးတယ်
လောကဓံက ဟိုး အမြင့်ကနေ ရေတွေ တဝေါဝေါ ဒလဟောထိုးချနေတာ
ကြောက်စိတ်တစ်ခုပါကွာ လွယ်လွယ်တွေးတော့
မြစ်ကို ဘာလို့ တံတားထိုးမထားခဲ့တာလဲ
ဒါက ရုန်းထွက်မေးခွန်းမှ မဟုတ်သေးဘဲ
ရေတံခွန်အောက်မှာ အသားမာတွေရှိနေမယ်
တစ်နေ့ပြီးတစ်နေ့ ထိုးထိုးကျနေတာ
ငါဟာ နာနာဘာဝတစ်ကောင်ဖြစ်မယ်
ရှင်ကွဲကွဲနေတဲ့ ဟုမ်းဆစ်ကြီးပါကွာ လတွေနှစ်တွေမှာ
ကျောက်သားမာမာတွေ တွေ့ရပြီလား
တစ်နေ့ပြီးတစ်နေ့ ထိုးထိုးကျနေတာ
ကြည့်စမ်း ဟို ငါ့အိပ်ရာပေါ်မှာ
အသက်ရှူဖို့ခက်နေတဲ့ ဆော်လမွန်ငါးတစ်ကောင်ကို တွေ့ရမှာ
စီးကရက်ကို ပါးစပ်မှာခဲရင် မျက်ရည်ဝဲတယ်ဆိုတာ
ကြည့်မကောင်းပါဘူး တစ်နေ့ပြီးတစ်နေ့ ထိုးထိုးကျနေတာ
ဟုတ်တယ် ငါ့ကိုယ်ငါ ရေကူးသင်ရဦးမယ်
ငါကတော့ မြစ်ဆီကပြန်လာတာလို့ ငါကိုယ်တိုင်ပြောတာပဲ။

Title: မှတ်တမ်း ၈
By: ဘုန်းသက်ပိုင်
ကျွန်တော် အိပ်ရာမှ နိုးလာသော အချိန်တိုင်း
ဦးစွာကြားရသော အသံမှာ
ငှက်ကလေးများ၏ အထိတ်တလန့် အော်မြည်သံပင် ဖြစ်ပါသည်။
ထိုငှက်ကလေးများသည်
အစာရေစာ ပါးရှား၍လား
တစ်စုံတစ်ရာသော ဘေးဆိုးတစ်ရပ်ရပ်
ကပ်ငြိလာ၍လား
သို့မဟုတ် ပင်ကိုသဘာဝအရပင်
ထိတ်လန့်လွယ်၍လား
ခွဲခြားမရနိုင်အောင် ဖြစ်မိသည်။
ထို့ကြောင့်ပင် ထိုအရာသည်
ကျွန်တော့်စိတ်အား နေ့စဉ် ဖိစီး၍ နေပါသည်။၊
ထို့ကြောင့်ပင် မနက်ခင် ကျွန်တော် နိုးလာသောအခါ၌
‘ကမ္ဘာပေါ်ရှိ ငှက်ကလေးများအားလုံး
ထိတ်လန့်ခြင်း ကင်းပကြပါစေ'ဟု ဦးစွာ
ဆန္ဒပြုမိလေ့ ရှိနေပါတော့သည်။

Title: တစ်ရံခါဆီ ဖေဖော်ဝါရီဟု ၃
By: မနော်ဟရီ
ပစ်သူဆီ ပြန်ပြန်လှည့်လာတတ်တဲ့ ဘူးမာရင်းတွေလို
ဖေဖော်ဝါရီတွေက ပြန်ပြန်လှည့်လာကြတယ်
သူပစ်ချခဲ့တဲ့ ကံကြမ္မာကိုကျ သူ့ဆီ ပြန်သွားမှာပဲဆိုတဲ့ စိတ်နဲ့
သွေးအေးအေးကြည့်နေခွင့် မရှိခဲ့ပြန်ဘူး
ကိုယ့်ဆူး ကိုယ်ပြန်စူးခံထားရတဲ့ နှင်းဆီပွင့်ဖတ်တစ်ဖတ်လို
ကိုယ်ယုံကြည်မှုကိုယ် သံသယဖြစ်စွာ ရှက်ရွံ့လာမိ
ဒဏ်ရာ အနာတရ အတိနဲ့
ကိုယ့်ကိုယ်ကိုယ် ပြုံးကြည့်ရတာလည်း မသတီစရာကောင်းပါတယ်
ထင်ယောင်ထင်မှားဖြစ်စေတဲ့ လက်တန်းပုံပြင်တွေအကြောင်း
ကိုယ် ဘယ်တုန်းကမှ မပြောဖြစ်ခဲ့ဘူး
ရေသေမြစ်ထဲက ငါးတစ်ကောင်ရဲ့အဖြစ်မျိုး
နေ့ရက်တွေကို လက်ချိုးတွက်နေရတာလည်း ဝဋ်တစ်ခုပဲ
သံသရာမူးနေတဲ့ ဖြတ်လမ်းကလေးရဲ့ အရိပ်ကလည်း
ကိုယ့်ပေါ်ပဲ တိတ်တိတ်ကလေး ထိုးထိုးကျလာ
ကာလာသီအိုရီတွေမပါဘဲ အဲဒီအရောင်ကို မှောင်ကြောင်း
ကိုယ် သက်သေပြနိုင်ပါတယ်
မတည်မြဲမှုတွေ အားလုံးကို စုစည်းကောက်ယူကြည့်လိုက်တဲ့အခါ
ပျော်ရွှင်ခဲ့မှု ဆူးတချို့ စူးဝင်တယ်
တည်မြဲမှုတွေကို တိတ်တဆိတ် မော့ကြည့်လိုက်တော့
ကြေကွဲမှု ဝမ်းနည်းမှုတွေက အခိုင်အခံ့နဲ့
တစ်ကျော့မက ပြန်ပြန်လာတဲ့ ၁၃ရက် သောကြာတွေ
ဆတ်ဆတ်ခါ ပျော်မြူးနေကြတာကို ငြေးကြည့်
မေ့လျော့နေမိတဲ့ ထွက်သက်ဝင်သက်က တာဝန်တွေနဲ့ ငြိငြိနေတာ ခက်တယ်
အင်္ဂါမစုံမလင်နဲ့ လတစ်လ သက္ကရာဇ်တိုင်းမှာ
ထိုးထိုးထောင်ထောင် ပါဝင်နေခဲ့တာ ရယ်စရာပါပဲ
ကြိုးနီစနစ်တွေနဲ့ ရှင်သန်ခဲ့ရတဲ့ စိတ်ဟာ ဘာကိုမှ ဖဲ့ထုတ်ပစ်လိုက်ဖို့
သတိမရတာ ဆန်းသလား
အတောင်အလက်စုံပြီလို့ ထင်ထားတဲ့ နေ့ရက်တွေဟာ
အပိုင်းပိုင်း ကျိုးပြတ်ပြီး ပြန်လာနေတယ်
နီတိအကျိုးအပျက်တွေကို ဆက်စပ်ပြီး
အကောင်းပြန်လုပ်နေတော့ရော ဘာပြန်ထူးလာမှာမို့လို့လဲ
သတ္တိခဲကြီးတွေရဲ့မျက်ရည်ကို မြင်တော့
ကိုယ့်ကိုယ်ကိုယ် မှန်ထဲ အထိတ်တလန့် ပြန်ကြည့်မိ
သွေးကြောင်သူတစ်ယောက်ရဲ့ မျက်ရည်ဟာ
အငွေ့ပျံလွယ်တတ်တယ်လို့များ ကြားဖူးသလား
ကိုယ့်ကိုပြန်ငေးနေတဲ့ မျက်ဝန်းတွေကို ကြည့်ရင်း
ရင်ထဲမှာ ငွေ့ရည်သွားဖွဲ့နေတဲ့ မျက်ရည်တွေကို မြင်မိ
ရွာချလိုက်ဖို့ သတ္တိမရှိသရွေ့ နှစ်ပရိစ္ဆေဒများစွာ အေးခဲနေတော့မှာ

Title: ခေါင်းလောင်းပျောက်တဲ့ ရွာ
By: မအိ
မြန်မာပြည်
အရှေ့မြောက်က ရွာကလေး
ကောင်းခါးအမည် ဘယ်သူ ပေးသလဲ။
ခေါင်းလောင်းသံ ချိုခဲ့တယ်။
ဘုရားဝတ်ပြု ဆုတောင်းဖို့နဲ့
တောင်ယာခုတ်ထွင်ရိတ်သိမ်း
ငြိမ်းချမ်းပြီတဲ့ ဟုတ်စ။
ဒေသဖွံ့ဖြိုးရေး
စီးပွား ကျန်းမာ ပညာရေး
နိုင်ငံတော်က ဘယ်လောက် အကူအညီပေးခဲ့။
အို . . . ဘုရားသခင်
ကချင်ရွာ ကလေးငယ်ကလေးများ
ရင်ဝယ်သားနှယ် ထွေးပိုက်
ဘုရားသခင် လွှတ်လိုက်တဲ့ ဆရာမလေး
ခုတော့ သွေးအိုင်ထဲမှာ နှစ်ခြင်းခံပစ်လိုက်။
ဒဏ်ရာ ဗရပွနဲ့
မရှုမလှ သေရရှာ
ခန္ဓာကိုယ် ဗလာကျင်း
အရှက်ကို အသက်နဲ့ရင်းပြီး ခုခံခဲ့။
ရမ္မက်ဟာ အနုမြူထက်
ထန်ပြင်းတဲ့ လက်နက်လား။
ဘယ်လို ဖြေရမလဲ
လူကြီးတွေ မျက်ရည်ဝဲကြ
ကလေးတွေ အိပ်မက် ပျောက်ရှ
အနာဂတ်မှုန်ဝါး
ခေါင်းလောင်းသံ မကြားရပြီ
ကောင်းခါးရဲ့ ငိုချင်းသီသံသာ။

Title: ဓာတ်မှန်ကိုထောင်ကြည့်ပြီး ပြောတယ် ဓာတ်ခံမှာ အပ်ကြောင်းထပ်နေပြီ
By: မုယော
အမြင့်ကြောက်ရောဂါ စွဲကပ်လာတဲ့ သစ်ရွက်ကလေးမှာ အဝါရောင်သန်းလာတဲ့
လက္ခဏာနဲ့။ ဂျာနယ်တစ်စောင်မှာ ဖတ်လိုက်ရတဲ့ သတင်း။ ထိတ်လန့်
ချောက်ချားဖွယ် အကြောင်းအရာတွေ ။ လည်ပတ်နေတယ် ဝင်ရိုးပေါ်မှာ။
ချားရဟတ်ကြီးတစ်ခုလုံး။ ချောဆီထည့်ပြီးစ ညက်ညောမှုမျိုး ရွေးချယ်စရာ
(လုံးဝ)မရှိဘူး။ ကြုံရာဘဝထဲ ကျရာဇာတ်ရုပ်ကို ဈေးဆစ် အမြည်းတောင်းလို့
မရ။ အိမ်ပြည့်အောင် ပါဝင်ရတာ။ ပါဝင်ရေးတာ ကိုက်ခဲနေတဲ့ စာသားတွေ။
တစ်ယောက်ယောက် ကြိုက်ပြီဆို သေချာနေသလောက်ပဲ။ တစ်ယောက်
ယောက် အရှိုက်ဆီ ခလုတ်မထိ ဆူးမငြိ။ ရောင်းရန်ရှိသည်။ ပေါက်ဈေးနဲ့
ငွေရေးကြေးရေးကြား ရွာရန်ရွာနှုန်း ငါးဆယ်။ တောင်စဉ်ရေမရ စကားနဲ့
သောင်မတင် ရေမကျ တရားနဲ့။ ဆေးသက်မကုန်မချင်း နံနက်ခင်းကို
လင်းစေရမယ်ဆိုတဲ့။ သွေးသားတော်စပ်မှုနဲ့ ဆေးဝါးထုပ်ပိုးမှု ပုံစံသစ်တွေ။
ဟောင်းနွမ်းနေတဲ့ သတင်းအချက်အလက်တွေနဲ့ ။ ယိုယွင်းနေတဲ့ လူနေမှု
ဘဝကြီးထဲ။ ငါတို့ဟာ ပျက်စီးဖို့ အစာရှာသလိုလိုနဲ့ အစရှာနေတဲ့ အင်းဆက်
တွေ ။ ရခဲ့လား။ ရောက်ခဲ့ရဲ့လား။ မေးမယ်ဆို ရိုးချင်ယောင်ဆောင်ရမလား။
ရူးချင်ယောင်ဆောင်ရမလား။ မလား။

Title: ငြိမ်းချမ်းရေးကဗျာ
By: မေ
ငြိမ်းချမ်းရေး
ငြိမ်းချမ်းရေး
ငြိမ်းချမ်းရေး
ငြိမ်းချမ်းရေးဟာ
အချိန်တိုင်း လူသားတိုင်းအတွက်
အလိုအပ်ဆုံး စိတ်အာဟာရ
ငြိမ်းချမ်းရေးဟာ
ကမ္ဘာနဲ့အဝှမ်းအတွက်
ပျံ့နှံ့/ပျံ့လွင့်သင့်တဲ့ တေးတစ်ပုဒ်
ငြိမ်းချမ်းရေးဟာ
အာဏာရှင်တွေရဲ့ ရန်သူ
ငြိမ်းချမ်းရေးဟာ
ပြည်သူတွေအတွက် ကယ်တင်ရှင်/လုံခြုံမှု
ငြိမ်းချမ်းရေးဟာ
လူငယ်တွေအနာဂတ်အတွက်
အလိုအပ်ဆုံး လမ်းတစ်ခု
ငြိမ်းချမ်းရေးကို စိုက်ပျိုးကြပါ
ငြိမ်းချမ်းရေးကို မွေးမြူကြပါ
ငြိမ်းချမ်းရေးနဲ့ ပြည်တွင်းစစ်ကို တားဆီးကြပါ
ငြိမ်းချမ်းရေးအတွက်
စားပွဲဝိုင်းအစစ်တွေနဲ့ ဆွေးနွေးကြပါ
ငြိမ်းချမ်းရေးလမ်းမှာ
ဘာသာ၊ လူမျိုး မခွဲခြားဘဲ
အတူတကွလျှောက်လှမ်းကြပါ
ငြိမ်းချမ်းရေး . . .ငြိမ်းချမ်းရေး . . . ငြိမ်းချမ်းရေး . . .
ငြိမ်းချမ်းရေးရဲ့ ချိုးဖြူငှက်ကလေး
သံလွင်ခက်နဲ့အတူ
မြန်မာပြည်အနှံ့ ကမ္ဘာမြေအနှံ့
ထာဝရပျံသန်းနိုင်ပါစေ
ကမ္ဘာမြေ ထာဝရငြိမ်းချမ်းပါစေ
မြန်မာပြည် ထာဝရငြိမ်းချမ်းပါစေ။

Title: ဈေး
By: အောင်ဒင်/ဒတ္တ
လင်းစအရုဏ်မှာ
နာရီသံ ငါးချက်
မနက် ဈေးတံခါးဖွင့်ပါပြီ။
အစီအရီဝင်လာခဲ့
ဈေးရဲ့ ဈေးသည်တွေပါပဲ
ကုန်ခြောက်သည်၊ ကုန်စိမ်းသည်
ဆန်သည်၊ ဆီသည်၊ အထည်သည်
မုန့်သည်၊ အကြော်သည်၊ ထမင်းသည်
ဝယ်သူကို မျှော်နေကြခေရဲ့။
တနင်္ဂနွေ
အရင်းကြေသတဲ့
တနင်္လာဆိုရင်
အရင်းပါသတဲ့
လလယ်ကြွေးကျန်
လကုန်မှန်သတဲ့
သူတို့ရဲ့ ဆိုစကား
နေ့များသက်သေရှိပါတယ်။
ကိုယ်ဝန်ဆောင်သည်
ဈေးဦးဖောက်ဝယ်ရင်
လာဘ်ရွှင်သတဲ့
ဒီလိုနဲ့
ဈေးဦးပေါက်ခဲ့ကြပြီကွယ်။
အလေးခိုးသူလည်း ရှိရဲ့
အကြွေးတိုးသူလည်း ရှိရဲ့
အလေးမှန်တဲ့ဆိုင်
ဈေးမှန်တဲ့ဆိုင်
ကက်ဆက်ဖွင့်တဲ့ဆိုင်
အပေါက်ကြမ်းတဲ့ဆေးဆိုင်
ငေါက်ငမ်းတဲ့ဈေးသည်
ဘယ်လိုပဲဖြစ်ဖြစ်
တစ်နှစ်တစ်ခါ အလှူဒါန
“ဘုံကထိန်” အင်အားပြကြစမြဲပါကွယ်။
ဈေးအတွင်းမှာ
သာရေး နာရေး
ဈေးသည်လက်မနှေးကြပါဘူး
ထူးမြတ်တဲ့ ဒါနပါရမီ
ဈေးသည်တို့ လက်လှမ်းမှီသလောက်
တည်ဆောက်ခဲ့ကြပါရဲ့။
ဈေးအတွင်းမှာ
ဓမ္မာရုံလည်း ရှိပါတယ်
ဈေးသည်တို့လုပ်အားနဲ့
လှုပ်ရှားတည်ဆောက်
နိဗ္ဗာန်လမ်း ဖောက်ခဲ့ကြပေါ့။
မနက်ခင်းမှ
ညနေသို့တိုင်
ရေစိုင်ဝဲဂယက်
ရေတက်ရေဆန်
ထပ်သန်လှုပ်ရှား
ဈေးသည် ခွန်အားအပြည့်နဲ့လေ။
နေညိုရောင်သန်း
အမှောင်လွှမ်းတော့
ဈေးသည်ပြန်ချိန်ရောက်ပြီပေါ့
ညနေဆည်းဆာမှာ
နာရီသံခြောက်ချက်
ဒီတစ်ရက် ဈေးတံခါးပိတ်ပါပြီ။

Title: မနက်ဖြန်ရဲ့ နာမည်သစ်
By: အောင်ဒင်/ဒတ္တ
နေ့ရဲ့နိဒါန်း၊ နှင်းဆီပန်းပွင့်
လက်ဆောင်ဆင့်မည်။
တရားနှင့်လူ၊ အပြစ်ဟူသမျှ
မြူတစ်စမကျန်
သံစဉ်မှန်တေးသွား၊ စည်းဝါးနရီ
ပီသကြည်မြ၊ ဂီတတစ်ပိုဒ်
အမြိုက်ဒေသနာ၊ စိတ်ဖြာခွဲခြမ်း
ခရီးမပန်းမီ။
မဝေးတော့ဘူး
တရားထူးမြတ်၊ ခူးဖြတ်ပန်ဆင်
ရင်ခွင်နှောင်ဖွဲ့၊ ပန်းနဲ့ထုလုပ်
ကဗျာတစ်ပုဒ်လို။
ဘယ်ကိုသွားသွား
ဘယ်နားလျှောက်လျှောက်
ရောက်မည့်ရောက်မှန်၊ မနက်ဖြန်မှာ
ကာရန်ပိုက်ပွေ့၊ ကျွမ်းမြေ့ကြေကွဲ
မငိုဘဲနှင့်။
လိုအင်ဆန္ဒ
မပြည့်ဝခြင်း၊ ဖြည့်တင်းအိပ်မက်
မနက်ဖြန်မှာ၊ ပြည့်ပါစေသား
စောင့်စားဝေမူး၊ ခရီးဦး၌
ခူးခွင့်မကြုံ၊ ပန်းတစ်ရုံကို
ပြန်လည်ဆုံခွင့်၊ ခုံမင်မွေ့ခွင့်
အမုန်းနှင့်သူ၊ မငြူစူစေ။
နေခွင့်နိဂုံး၊ မဆုံးသေးခင်
အဝေးရွက်သစ်၊ တေးလှစ်ချိုမြ
ထာဝရ
ထာဝရဆို။
သိလိုက်ပါရဲ့
အမုန်းနဲ့ဖျက်၊ ရှုံးမည့်ရက်တွေ
ပုန်းညက်ရွှေလူး၊ အိပ်မက်ဦးမှာ
ပျော်ရာဖြေသိမ့်၊ မနေစိမ့်ရက်။
သည်လိုနှင့်
မျှော်လင့်ကြေကွဲ၊ ဘဝထဲမှ
မာနမဲ့ကျန်၊ မနက်ဖြန်ကို
နာမည်ပြောင်းကြရအောင်ကွယ် ။

Title: မနိုးသေးခင်
By: အောင်ဒင်/ဒတ္တ
ဆံခွေလိပ်၊ လေအသိပ်
ညရိပ်ခိုနား၊ အိပ်ပြီလား မေ။
ဖွေမောမနှံ့၊ ခရီးဆန့်ရင်း
ရှင်းသန့်ရှိုင်းနက်၊ ပန်းချစ်မျက်လုံး
လမင်းပြုံးတာ ကြည့်ပါဦး
ချစ်သူပြုံးတာ ကြည့်ပါဦး။
ခရီးဆုံးမှ၊ ပြန်လာကြ
မနေ့ညက၊ ရွရွကြယ်ဖူး
အခူးဆွတ်ခံ၊ ကာရန်ရှင်လက်
တမ်းမက်ကြိုမော၊ ချစ်သောကမ္ဘာ။
ပြာမှောင်ညနက်၊ လှမပျက်
နုညက်ဂီတ၊ နားဝခိုနား
နှလုံးသားသံစဉ်၊ ပန်ဆင်ပါဦး
ချစ်သူဆိုတာ ကြားပါဦး။
ပန်းတစ်ကုံးမျှ၊ ညခရေဖူး
မြေမလူးခင်၊ ခူးယူသီဖွဲ့
လွမ်းတဲ့ ဝိညာဉ်၊ ကြည်လင်စေသား
ခိုနားမြန်းဆင်၊ သူ့ဆံပင်မှာ
ပန်းပွင့်တစ်ရာ၊ ပန်းကဗျာပေါ့။
ပြန်မလာနဲ့၊ မုန်းတဲ့စကား
အဝေးသွားကွယ်
စည်းခြားဘောင်ခတ်၊ ရှစ်ရပ်တံတိုင်း
ရံတားပိုင်းဆစ်
ချစ်သူ့အိပ်မက် မပျက်ရအောင်။

Title: မှာတမ်း
By: အောင်ဒင်/ဒတ္တ
နှုတ်ဆက်သီချင်း
ညင်းသီဆိုဖွဲ့၊ ချန်ထားခဲ့မယ်။
နှင်းစက်များဖြင့်၊ ကြားဝင့်ပျိုလွင်
ရာသီပင်တို့၊ မျက်ရည်စိုဝဲ
အေးစက်ဆဲည၊ ထာဝရမတည်
နာရီရွေ့လျား၊ တံခါးညောင်းပိတ်
ဆောင်းအိပ်တော့မယ်။
ဘယ်လို
အပူကိုကြောက်
ရွက်ခြောက်ရင်ခွင်၊ မခုံမင်ဘူး
ပန်းဦးပွင့်ဝေ၊ မကြွေချင်ဘူး
ရည်စူးသမျှ၊ ဘဝပုံပြင်
သင်္ခါရ နိမိတ်
လန့်ထိတ်သတဲ့ လား။
အားနာလိုက်တာ
ကံကြမ္မာနဲ့၊ ကာလခရီး
ဖန်တီးမရ၊ တဒင်္ဂ‌တွေ
ဝေကြ ကြွေကြ၊ နေကြ သေကြ
ဒါ ဘဝတဲ့။
မမုန်းနဲ့လေ
နွေမှာနေရဲ၊ မြေမှာခြေမြဲ
အံခဲသတ္တိ၊ ပကတိနုပျို
ပင်အိုမာန၊ သည်မှာပြစို့
ပန်းတစ်ချို့တော့ ကြွေလိမ့်မယ်။

Title: အထမ်းသမားတို့အကြောင်း
By: အောင်ဒင်/ဒတ္တိ
(၁)
နံနက်နေက
အလင်းတံခါးဖွင့်ပြီ
နာရီအသံနဲ့အတူ၊ သူတို့ရောက်ရှိကြ
ဈေးကလုပ်သား၊ အထမ်းသမားတစ်စု
ဈေးဖွင့်ချိန်မှာ
ဈေးက အိမ်ပေါ့
မှိန်ဖျော့ နွမ်းသီ၊ အင်္ကျီ ပုဆိုး
အနေညှိုးနွမ်း၊ ပင်ပန်းကြီးစွ
တစ်ဝမ်းဝကြပါစေကွယ်။
(၂)
အာရုဏ်ရဲ့
ဂုဏ်တက်ဖွယ်ရာ၊ ထည်ဝါမှု
ဆည်းဆာရဲ့
သိက္ခာပီပီ တည်ကြည်မှု
(သူတို့)ဂရုမပြုကြပါဘူး
ဈေးဦးဈေးဖျား၊ ဈေးစကားပြောရင်း
ဈေးတွင်းဝင်တဲ့ကုန်
ဈေးတွင်းက ထွက်တဲ့ကုန်
ပုခုံးနှင့်လက်၊ ချွေးစက်ရင်းနှီး
အပျင်းမကြီးမှ၊ တော်ကာကြလိမ့်မယ်။
ဆန်တစ်အိတ်ထမ်းခ
အသပြာငါးမူး
ကုန်စိမ်းတစ်ခြင်းထမ်းခ
အသပြာငါးမူး
ဒူးတို့ယိမ်းယိုင်၊ ခြေမခိုင်လျှင်
ပိုင်ရှင်အမြတ်ထွက်လိမ့်မယ်။
ဆန်ကားဆိုက်ချိန်
ကုန်စိမ်းဆိုက်ချိန်
အိန္ဒြေမပျက်ခြေလှမ်း
မောနွမ်းမှုအတွက်၊ ချွေးစက်အသင့်ပြင်
သင်္ခါရ တရား ဟိုအဝေးသွားပါလေ။
(၃)
ဈေးကွဲချိန်မှာ
မနက်စာ၊ ထမင်းဝိုင်း
ဟင်းချိုင့်တိုင်းမှာ၊ တို့စရာငါးပိ
စပ်သည့်ခဏ၊ ကောင်းမှကောင်း
ချိုင့်ခွက်ဟောင်းလောင်း
လူလည်းညောင်း
လဲလျောင်းနားစက်၊ ခုံတန်းပျက်မှာ
တစ်ဖွာတစ်ရှိုက်၊ ဆေးလိပ်ကိုက်
အိပ်ငိုက်သူလည်း ငိုက်လို့လေ။
(၄)
နားခွင့်ရချိန်မှာ
ဧရာဝတီနဲ့ချင်း
ဘယ်အသင်းနိုင်မလဲ
ဘယ်အသင်းရှုံးမလဲ
စက္ကူကျားတိုက်ပွဲ
အကွက်မည်း အကွက်ဖြူ
လက်ရည်တူးစမ်း၊ တစ်ကျပ်တန်း
နိုင်သူပြုံးပန်းလှလိမ့်မယ်။
အထမ်းသမားချင်း၊ လောင်းကစားပြိုင်
နိုင်သူငွေတိုး၊ ရှုံးသူညှိုး
ရိုးသားမှုနဲ့၊ ရတဲ့ပိုက်ဆံ
အိမ်အပြန်ပါမှ ပါပါ့မလား။
(၅)
သူတို့ဟာ
အသပြာမုဆိုး
ငွေတိုးချေးသူတွေရဲ့
အကြွင်းမဲ့ သားကောင်တွေလည်းဖြစ်ပါတယ်။
ဆိုင်ရှင်ဈေးသည်
ဘယ်လိုပင်ကြွယ်ဝလည်း
ညအမှောင်သန်းထိ၊ ကုန်ထမ်းကုန်ချ
သူတို့ဘဝဘောင်ကျဉ်း
နတ်မင်းကြီးမကယ်နိုင်
ကိုယ်တိုင်ကုစား၊ ကုထုံးမှာလည်း
ကံတရား မျက်လွှာချနေတယ်။
(၆)
သဘာဝရဲ့ အမွေအနှစ်
ဖြစ်တည်ဆဲအလင်းရောင်ဟာ
တိတ်ဆိတ်စွာကွယ်ပျောက်
လူတစ်ယောက်ရဲ့အလှဆုံးအချိန်
ဈေးတံခါးတို့ပိတ်ချိန်
အထမ်းသမားတို့ အိမ်ပြန်ချိန်မှာ
နေမျက်နှာဝှက်၊ အနောက်ဘက်
ဒီတစ်ရက် တာဝန်ပြီးကြပြီ။
အပြန်လမ်း
ပင်ပန်းသမျှ
ခဏချွေးသိပ်
တောအရက်လေး ကြိတ်ကြဦးစို့။

Title: မိတ်ဆက်
By: အောင်ဒင်/ဒတ္တိ
(၁)
ကျန်းခံ့သာလို့ မာပါစေ
အညာကျေးလက်က
ကဗျာရေးဘက် မိတ်ဆွေ။
(၂)
ရန်ကုန်မှာတော့
ရွာနိုင်မစဲ၊ မိုးသည်းသည်း
နေ့လည်း မိုးစို၊ ညလည်းမိုးယို
ဘဝရှေးက ကုသိုလ်ထင်ရဲ့။
မြို့ပြဆင်ခြေဖုံး
အမုန်းမည်းမည်း၊ ဝုန်းခနဲ
မိုးရဲတဲ့အခါ
ဥက္ကလာပ၊ သာကေတ
ဇနပုဒ်က ကားလမ်း
မြစ်ဧရာ လွမ်းလောက်ရဲ့။
စိတ်ဆောင်လို့ ခန္ဓာထူမတ်
ကားကျပ်ကျပ်ကို တွယ်စီး
ပလက်ဖောင်း လူစီးကြောင်းမှာ
ကဗျာလည်းမျော၊ ကျနော်လည်းမျော
ချွေးစက်နဲ့ မိုးရေရောယှက်
အနောက်တောင်လေ တိုးအပတ်မှာ
ကဗျာလည်းဖျား၊ ကျနော်လည်းဖျားပေါ့။
(၃)
ကျေးလက်ကဗျာ ချိုချိုနဲ့
အိုခြင်းမဲ့ စာပေသွေးသား
လေးစားတယ်ကွယ့် မိတ်ဆွေရဲ့။
ကျေးလက်က
ချွေးထွက်တဲ့ လူတန်းစား
ရိုးသားမှုနဲ့ မျက်နှာသစ်ပါ
ခေတ်သီချင်းကို ရွေးချယ်ပါ
ရာသီဆိုးကို၊ ကြိုဖို့အသင့်
မြင့်မြတ်ခြင်းကို ခေါင်းအုံးပါ
အသေးငယ်ဆုံး
သစ်သီးတစ်လုံးရဲ့ရသ
ရောင့်ရဲခြင်းဖြင့် မျှဝေပါ
ဒါ ကဗျာ ကွယ့် မိတ်ဆွေရဲ့။
ခံစားချက်များ၊ မွေးဖွားသန့်စင်
မြေပေါ်က ပန်းများရဲ့ ရာဇဝင်
ဗီဇရင်ခွင်ရဲ့ မာန
ကဗျာမှာ ပြကွယ့် မိတ်ဆွေရဲ့။
ရာစုနှစ်အိမ်အိုထဲက
ရောဂါဘယရဲ့ ခြောက်လှန့်သံ
ကာရန်အဆိပ်သင့်
စွန့်လွှတ်ပိုင်ခွင့်တွေးမျှော်
ကျနော်တို့တစ်တွေမှာတော့
လိမ်ညာနေကြရပေါ့။
(၄)
တွေ့ခွင့်ကြုံ ဆုံဖို့က
တစ်ချိန်ကျတော့
စကားတစ်ဝပြောမယ်။
ကဗျာကို ကိုးစားသူချင်း
ဆွေရင်းမိတ်ဖက်၊ ယုံကြည်ချက်
အင်အားဖြည့်စွက်ပေးကြမယ်။
ထာဝရ
ဘဝကိုချစ်မက်
အသက်ဓာတ်ရဲ့ စကားပြင်းပြင်း
ယာခင်းထဲက၊ ဘဝကဗျာ
မုသာဝါဒ ကင်းပါစေကွယ်။

Title: အိပ်မက်ထဲ မလာရ
By: အောင်ဒင်/ဒတ္တိ
(၁)
အိပ်မက်တစ်ခုပေါ့လေ
ပန်းပွင့်တွေလည်း မြေခ
ကြွေကျဆ မာနသစ်ရွက်
ပါးထက်ခိုနား၊ မျက်ရည်ခါး
နှလုံးသားမှာ၊ ဒဏ်ရာတစ်ခု
ဘယ်သူမပြု၊ မိမိမှုတဲ့။
ပြီးခဲ့ပြီကောကွယ်
ဘယ်လိုမှ အပစ်မတင်ရက်
အမြင့်ကို ဆက်တက်ပါ
ခရီးဖြောင့်ပါစေ
ဆူးငြောင့် ကင်းရှင်းပါစေ
ဆုတောင်းပေးနေရဲ့
ထားခဲ့သူသို့၊ မေတ္တာပို့သ
မေ့လို့မရနိုင်ပါလား။
(၂)
အို
အိပ်စက်ခြင်းကို စိုးမိုး
အိပ်မက်မြူခိုးများကြားမှာ
ချစ်ခဲ့ဖူးသူပါလား
ဝိုးတဝါးဝတ်ရုံ၊ နှင်းဆီငုံပန်းတစ်ပွင့်
လက်ဖြင့် ဆုတ်ချေ၊ လွင့်မျောလာနေရဲ့
အညာဖွဲ့အပြုံး၊ မျက်လုံးနက်နက်
စွဲမက်ကြင်နာဆဲ
ကမ်းလက်ရဲရဲ၊ တွဲမခိုဝံ့
စိုးရွံ့ကွဲကြေ၊ ငိုချင်နေမိ
သူမသိဘူး။
သွားပါတော့လေ
မမုန်းပေမည့် မေ့ချင်ရဲ့
ဒဏ်ရာများရဲ့ အနာဂတ်
သတ်မှတ်ရွေးချယ်ထားတဲ့လမ်း
ဖြောင့်ဖြောင့်လျှောက်လှမ်းပါရစေ။
(၃)
အိပ်မက်မက်ဆဲ
အိပ်မက်ထဲလာ
နင်မညာပါနဲ့တော့ကွယ်။

Title: သားအဖနှစ်ယောက်ရဲ့လှေ
By: အောင်ဒင်/ဒတ္တိ
တောင်ကျချောင်းရေတွေက
ကျနော်တို့လှေကို တိုးဝင်ရိုက်ပုတ်
နစ်မြှုပ်တော့မယ် အဖေ။
ဟိုး တောင်ထိပ်မှာတော့
မိုးရိပ်တို့ညိုမှောင်နေရဲ့
ရွာဝံ့လို့ရွာခဲ့ပြီပဲ။
ရေစီးသန်သန် လှိုင်းထန်ထန်မှာ
လှေနံရံကို ကျစ်ကျစ်ဆုပ်
ကျနော် တုန်လှုပ်နေပါပြီ။
အဖေ
မိုးစက်မိုးပေါက်တွေက
သဲသဲမဲမဲရွာချနေရဲ့
လှိုင်းရဲ့ မိစ္ဆာပါးပျဉ်းက
အလင်းရောင်မှန်သမျှကို ကာဆီး
ကျနော့်သတ္တိတွေ ပြုန်းတီးပါပေါ့။
အလို
မျက်နှာမပျက်ပါလား
တစ်ချက်မညှိုးပါလား
မိုးနဲ့ရေစီးကြားကလှေ
လှေထဲက သားအဖ
ကျနော်က ကြောက်လန့်တုန်လှုပ်တွေဝေလို့
အဖေက
အရိုးအပြိုင်းပြိုင်းလက်များမှ
လက်ကျန်ကြွက်သားနဲ့
လှော်တက်အားကိုး၊ ရေကိုတိုး
သတ္တိမာန နိုးကြားနေရဲ့။
ကျနော်က နှစ်ဆယ့်သုံးနှစ်
အဖေက ခြောက်ဆယ့်သုံးနှစ်
ကျနော်မမွေးခင် အနှစ်လေးဆယ်မှာ
အဖေ့လှေ ဘယ်နှခါမှောက်ခဲ့ပြီးပြီလဲ
ရေစီးထဲက ဘဝမာနနဲ့
လူတစ်ယောက်ရဲ့ ထာဝရသတ္တိ
စိတ်ဓာတ်ကို သံမဏိနဲ့တည်ဆောက်
ရေအောက်နစ်မြုပ်ခဲ့ နာရီများအတွက်
အဖေ့မှာ အိပ်မက်မရှိဘူးထင်ရဲ့။
ဟုတ်ကဲ့ အဖေ
ရေစီးတွေကြားထဲမှာ
မုန်တိုင်းထဲမှာ
အခက်အခဲတွေကြားထဲမှာ
ကျနော်လည်း
(နောက်ဆုံးအချိန်အထိ)
လှော်တက်မြဲမြဲ၊ လှော်ရဲရမှာပ
စိတ်ချအဖေ
ကျနော်တို့လှေ၊ မနစ်စေရဘူး။

Title: ဤသို့ပင်မျှော်လင့်မိပါသည်
By: အောင်ဒင်/ဒတ္တိ
အစ
အမိဝမ်းမှ၊ ရှင်သန်ထမြောက်
အရွယ်ရောက်ရင်
ခြေလျင်တော့ လျှောက်ရလိမ့်။
စကြဝဠာလမ်းကျဉ်းထဲမှ
ပန်းခင်းတို့ ရယ်မောသံ
တောင်ယံ တောအနှံ့ ခရီးဆန့်
ကမ္ဘာတစ်ပတ်ပတ်လိမ့်မယ်။
လေပြည်သုတ်လိမ်း၊ ပုခက်စိမ်း
ငှက်တို့ယိမ်းက၊ ချော့သိပ်ကြမယ်။
“အူဝဲ” တဲ့
သားငယ်ရဲ့ ပထမတေးသံ
ဟန်မဆောင် သွေးမပျက်
အရှက်မာန၊ ထာဝရပိုင်ဆိုင်
ကံမနိုင်လည်း၊ မာန်ခိုင်မြဲစေ။
စူးစူးဝါးဝါး၊ သားငိုနေရဲ့
ဘဝနဲ့လူ
အကြံတူရင်၊ ရန်သူဖြစ်နိုင်လိမ့်
ဖြေသိမ့်ခြင်းအတွက် ၊ မျက်ရည်စက်
ခါးသက်ကြွေကျ၊ မြေခရဦးမယ်။
အမေ့ရဲ့ ရင်ကထွက်
နို့တစ်စက်ခွန်အား၊ ဝင့်ကြွားဆောက်တည်
ဒဏ္ဍာရီဟောင်း၊ ပုံပြင်ဟောင်း
ပြန်ပြောင်းတသ၊ ကာလသစ်သန္ဓေ
အဖြေမဟုတ်ရင်
ရေတစ်မှုတ်နဲ့ ကွမ်းတစ်ယာ
လိပ်ပြာသူမ၊ လာဆက်သလိမ့်မယ်။
ကဗျာဆရာရဲ့သား
စကားတတ်ရင်၊ ကဗျာသင်
ခုံမင်ကြည်နူး၊ တိုင်တည်ဦး
ပန်းဖူးကဗျာ၊ ချစ်တတ်ပါစေ။
အဖေ့ကဗျာ၊ သားကဗျာ
ယှဉ်ကာရွတ်ဖတ်၊ မြတ်နိုးတတ်စေ
မျှော်လင့်နေမယ်။

Title: မနေ့က မိုး
By: အောင်ဒင်/ဒတ္တိ
နှလုံးသားမှာ၊ တံခါးလာခေါက်
ခြောက်လှန့်သူလား၊ အိပ်မက်လားဟင်
ရင်ခွင်ဦးအနမ်၊ နှုတ်ဆက်ပန်းပွင့်
မရင့်ကျက်သော၊ ပင့်သက်အမောတွေ
နွေပြေးလွင့်ပျောက်၊ မိုးစက်ရောက်ခဲ့
မိုးပေါက်နဲ့ပန်း၊ မိုးရဲ့လမ်းထက်
ဖြန်းပက်ခိုလှုံခဲ့ပြီကောကွယ်။
နှလုံးသား၌၊ နှစ်ခြိုက်ခုံမင်
ယုံချင်သည့်ပန်း၊ လန်းတော့လန်းရဲ့
လွမ်းမဲ့အိပ်မက်၊ မိုးစက်နက်ဖြန်
ပြန်မှာစိုးကြောက်နေပေါ့ကွယ်။
နှလုံးသားရဲ့၊ တံခါးအဖွင့်
ပင့်သက်တွေဝေ၊ ရင့်ကျက်စေသား
အားငယ်အောက်မေ့၊ အိပ်မက်နေ့တွေ
အဖြေရှာခက်၊ ခြေရာနက်ပေါ့
ပြန်တော့မဲ့ မိုး၊ ညှိုးတော့မယ့်ပန်း
ဆောင်း၌လန်းနိုင်ပါ့မလားကွယ်။

Title: ဇနပုဒ်က နှင်း
By: အောင်ဒင်/ဒတ္တိ
အခိုက်အတ့်
ညောင်းဆန့်ရှည်လျား
ခရီးသွားခဲ့တဲ့ နှင်း။
သက်ပြင်းတစ်စ၊ ပြတင်းဝက
ရွရွဖျန်းပက်၊ သည်မနက်မှာ
ကဗျာဆန်ခြင်း၊ နာခံခြင်းနဲ့
ပြန်လာခဲ့ပြီ။
ဆောင်းနာရီနဲ့၊ ရာသီသီချင်း
မနက်ခင်းရဲ့ ဓမ္မ
အသက်ပြင်းတဲ့ သင်္ခါရ
ကျန်းခံ့သာလို့ မာပါစေ။
အိပ်မက်မက်သူတို့ရယ်
စိတ်ကူးနယ်ခြား၊ တံခါးဖွင့်ပိတ်
ညရိပ်လရိပ်၊ ဘဝရိပ်မည်း
အိပ်မက်ထဲမှာ ပန်းပန်ပါလေ။
အလင်းပွင့်သစ်၊ နှင်းချစ်တဲ့ပန်း
အရုဏ်နန်းတော်၊ ဖူးမြော်နိုးထ
မနေ့ကငုံ၊ ပွင့်ခွင့်ကြုံပြီ။
မှားယွင်းနွမ်းဟိုက်၊ ဘဝရှိုက်သံ
မနက်ဖြန်မှာ
ချစ်သူပန်ဖို့၊ ပန်းတချို့ဆက်
ထိသက်ပွန်းရှ၊ ဆူးမခဘူး။
ပန်းတွေအကြား၊ စကားသယ်ပို့
တချို့နှင်းစက်
မြက်ခင်းထက်မှာ၊ ကာရန်ရှာကြ
ထာဝရမဟုတ်
မာနရုပ်များ၊ နှလုံးသားကို
နှင်းရည်ချိုဖျန်း၊ လန်းပါ့မလား
ဆောင်းတရားခြွေ၊ ပြေပါ့မလား။
အဦးဆုံးနှင်းနဲ့
အကြွင်းအကျန်မိုးစက်
ရောယှက်ပွေ့ဖက်၊ ဒီမနက်မှာ
သိက္ခာသန့်သစ်၊ ဘဝချစ်
မာနဂီတ၊ ကြွေးဟစ်ကြစို့။

Title: အမေ့အကြောင်း
By: အောင်ဒင်/ဒတ္တိ
ရယ်စရာတွေးမိတယ် အမေ
ရွှေရောင်နေ့များ
ရှည်လျားစွာတောက်ပ
ဘဝမှာ သာယာခြင်းနဲ့မိတ်ဖွဲ့
ကျနော်မော်နိုင်ခဲ့ရင်တော့။
အလိမ္မာကိုယုံကြည်အားတက်
ဝံ့ရဲခြင်းမျက်နှာနဲ့
“အာဂ ငါ့သား”ရယ်လို့
ဂုဏ်ယူဝင့်ကြွားမှာပေါ့နော်။
ရယ်စရာတွေးမိတယ် အမေ
ပညာတွေစုံ၊ ရာထူးဂုဏ်နဲ့
ရွှေဘုံပေါ်မှာကျနော်မွေ့
ဘဝမေ့ပြီဆိုပါတော့။
ထားဝယ်ကြိမ်တုတ်တစ်ချောင်း
လက်ကျန်အားကောင်းကောင်းနဲ့
ဆုံးမစာဟောင်းကိုမေ့
အမှားပွေ့ပိုက်၊ သားငမိုက်ကို
ရိုက်နှက်ရက်မှာပေါ့နော်။
ရယ်စရာတွေးမိတယ် အမေ
လစဉ်ထုတ်မဂ္ဂဇင်းတွေမှာ
တစ်နှစ်မှ ကဗျာတစ်ပုဒ်နှစ်ပုဒ်
တစ်ပုဒ်မှငွေတစ်ဆယ် နှစ်ဆယ်
မာနငယ်နဲ့ ဘဝကိုတည်ဆောက်
တစ်ခါတစ်ရံ သတ္တိတွေပျောက်ခဲ့တော့
ခြေထောက်ဆိုတာ
ရှင်သန်နေသမျှ၊ လမ်းလျှောက်ရမယ်
မာနကို ဝယ်ယူလို့မရဘူး
သွေးထဲကဗီဇကို ဦးညွှတ်ဆက်ခံ
နက်ဖြန်အတွက်၊ မျှော်လင့်ချက်နဲ့
ခွန်အားဖြည့်စွက်ပေးမှာပေါ့နော်။
ရယ်စရာတွေးမိတယ် အမေ
ဘဝမှာနေရောင်ညှိုးဖျော့
ခေါင်းမမော့၊ ပန်းမပန်
ဆန္ဒစံအိမ်ပြိုလဲ
ကြေကွဲခြင်းမြစ်၊ မြုပ်နစ်ခဲ့ရင်တော့။
ဝေဒနာကိုခွဲဝေတူမျှ
သင်္ခါရနဲ့၊ မာနအပြိုင်
မနိုင်လို့ရှုံး
နှလုံးသားနု၊ စိတ်မခုစေ
နှစ်သိမ့်နေဦးမှာပေါ့နော်။
တစ်မျိုးတွေးမိသေးတယ် အမေ
တကယ်လို့များ
ကျောင်းသားဘဝကိုလွန်မြောက်
ခြေထောက်တွေမတ်မတ်လျှောက်နိုင်ချိန်
တစ်ထောင့်ငါးရာအိမ်အသစ်ကိုတပ်မက်
အမေ့အိမ်ကရုန်းထွက်ခဲ့ရင်တော့။
နှစ်ပေါင်းများစွာရဲ့
ပျော်စရာအိပ်မက်တို့ပြိုကွဲ
အခန်းထဲမှာ၊ ညင်သာဆိတ်ဆိတ်
တံခါးတွေပိတ်၊ တရားတွေတိတ်
အရိပ်ဝေဝါး၊ စိတ်ထွေပြား
အံကြိတ်ငိုနေမလားမသိ။

Title: ခေါင်းလောင်းသံအိုရဲ့ အတ္တုပ္ပတ္တိ
By: အောင်ဒင်/ဒတ္တိ
ခေါင်းလောင်းသံနဲ့ ကျောင်းခန်းအို
ဆရာပျိုကို ကြိုနေလေရဲ့။
ငိုတစ်လှည့်၊ ပြုံးတစ်လှည့်
အမုန်းမဲ့ ကလေးတွေရဲ့
တေးနွဲ့ချိုချို၊ ကျောင်းအိုတံခါး
ခြေသံများကြား၊ ယိမ်းယိုင်နေ။
လေသံနားစွင့်၊ ရင့်ကျက်သက်ပြင်း
လမ်းခင်းတံတား၊ ကြမ်းပေါက်ကြားမှ
ရွှံ့များလှောင်ပြောင် ရုန်းထနေ။
တစ်ခါတစ်ရံ၊ နာခံပီသ
စာအံကြတဲ့အခါ
“အလိမ္မာ”ဆိုတဲ့ စကားလုံး
ပန်းကုံးပန်ဆင်၊ ရင်ခွင်ပိုက်ထွေး
အဝေးကပင်၊ ကြားမယ်ထင်ရဲ့။
ကျောက်သင်ပုန်းပေါ်မှာ
သင်ခန်းစာသစ်၊ စာချစ်တဲ့ကလေး
ဝမ်းရေးလှုပ်ရှား၊ အင်းအိုင်ကြားမှာ
ငါးရှာဖားကောက်၊ ရိုးပေါ်လျှောက်ရင်း
ပြည့်စုံခြင်းရသ၊ ကြားဖူးပါစကွယ်။
ပြောဖူးကြပါရဲ့
ရေတမာပင်တန်း၊ ကံ့ကော်လမ်းမှာ
ဖြတ်သန်းဖွဖွ၊ ခြေရာချနင်း
“တက်ကြွခြင်း”ဖွဲ့၊ သူတို့ရဲ့ “တေး”
“အဝေးဆုံး”သို့ သွားကြမယ်တဲ့လေ။
နေပူထဲက၊ ဘဝကြမ်းကြမ်း
ပန်းနွမ်းနွမ်းတို့၊ လန်းစွင့်ဝင့်ကြွား
အသိမြင့်မားဖို့၊ သူတို့ကူညီကြမယ်တဲ့။
အဲဒီလို
“တက္ကသိုလ်ကျောင်းက ငွေလမင်း”
တေးချင်းဆို၊ ငိုချင်းချ ဘဝဆိုတာ။
စိတ်ကူးအိပ်မက်ထဲက
ဘဝရဲ့အကြင်နာ
ကဗျာမဆန်၊ ပန်းမပန်တဲ့
နှောင်ဖွဲ့ရစ်သိုင်း၊ မြူတံတိုင်းခြား
နှလုံးသားမှာ ဝေဒနာ။
ရေပေါ်ဆီမဟုတ်
မြေသားအုတ်မြစ်၊ ကျစ်လျစ်ခိုင်ခံ့
ဝိညာဉ်သန့်စင်၊ ဖြူစင်ရိုးသား
လေးစားစရာ၊ ကျေးလက်မှာရှိ
ပကတိလူတန်းစား
ကံတရားကို၊ ကိုးစားယုံကြည်။
လွင့်ပြယ်ရောင်ပြောင်း
အဝတ်ဟောင်းတို့အောက်က
လှပတဲ့နှလုံးသား၊ ခံ့ညားတဲ့စေတနာ
မာယာမဲ့သတ္တိ
သေချာကြည့်မှ တွေ့လိမ့်မယ်။
ကျေးလက်ရင်သွေး
မျှော်လင့်ချက်တေးဆို၊ ခေတ်ကိုကြိုဖို့
ရိုကျိုးတောင့်တ၊ သက်မသက်ပြင်း
တမ်းချင်းတစ်ဖွဲ့
လာလှည့်ပါ လာခဲ့ပါ ဆရာ။
ခေါင်းလောင်းသံနဲ့ ကျောင်းခန်းအို
ဆရာပျိုကို ကြိုနေလေရဲ့။

Title: လွမ်းရင်းခွဲခွာကြပါစို့
By: အောင်ဒင်/ဒတ္တိ
နှုတ်မဆက်နဲ့တော့နော်
ပျော်ရွှင်ခြင်းတံခါးပိတ်
အရိပ်အရောင်၊ ကွေ့ရှောင်ရစ်ပတ်
ရပ်တန့်တွေဝေ
မနေ့က နေမင်း
ပန်းခင်းထဲမှာ၊ လမ်းကျဉ်းထဲမှာ
ကဲကွယ် လွမ်းရင်းခွဲခွာကြပါစို့။
နောက်ဆုံးရဲ့ နောက်ဆုံးမို့
အားလုံးကိုပေးဆက်
ချစ်သူ့ရဲ့လက်များ
ခစားဖက်ပွေ့၊ မနေ့တစ်နေ့ကလို
ကြိုတင်မျှော်လင့်ခြင်း
ယုံကြည်ရဲရင့်ခြင်း
ဟင်းလင်းပြင်မှ၊ ဘဝတံခါး
ညများရှည်ကြာဖူးကြမယ်။
ဖြေသိမ့်စရာ၊ မခက်ပါစေနဲ့
မျက်နှာလဝန်း၊ ရွှန်းမြဖိတ်လက်
တစ်သက်တစ်ကွေ့၊ ရက်နေ့ရာသီ
နာရီတွေပြောင်း
အိပ်မက်ဟောင်းတွေ မက်ကြမယ်။
ဆိုပါတော့ကွယ်
ပန်းရိုင်းခင်းထဲက
စူးရှထုံပျံ့၊ ရနံ့တံတိုင်း
ဒုန်းစိုင်းထိုးဖောက်၊ အဝေးရောက်မည့်လူ။
နှင်းဆီမြစ်မှ
မာနလှိုင်းတံပိုး၊ လျှိုးငုပ်ချေဖျက်
ခရီးဆက်မည့် လှေ။
ဟိုးရှေ့မှာ
ငါတို့ရဲ့ ကမ္ဘာသစ်
အပြာနုကောင်းကင်၊ ရင်ခွင်မတ်မတ်
လတ်ဆတ်မြစ်တစ်စင်း
ပျော်ရွှင်ခြင်းရသ၊ ရချင်မှရမယ်။
လရောင်ဝေဝါး၊ ညမှောင်ထွေပြား
အမှားအသစ်၊ ဖြစ်ချင်ဖြစ်မယ်
နုသစ်ဂီတ၊ ချိုမြကာရန်
မနက်ဖြန်မိုးသောက်
တို့ ရောက်ချင်ရောက်မယ်။
အချစ်ဦးရယ်
ဘယ်မှာ ငရဲ၊ ဘယ်မှာ နိဗ္ဗာန်
မာန်ကိုချိုးနက်၊ ပြောမထွက်ဖူး
ဆူးကြောက်နောက်ဆုတ်၊ ခြေလှမ်းရုပ်တာ
နှစ်ဦးစလုံးရဲ့ ရင်မှာ၊ နာကျင်ကြေကွဲ
ဒီလိုနဲ့ပဲ
ပန်းခင်းထဲမှာ၊ လမ်းကျဉ်းထဲမှာ
ကဲကွယ် လွမ်းရင်းခွဲခွာကြပါစို့။

Title: နွေညများ
By: အောင်ဒင်/ဒတ္တိ
ပိတောက်ပင်ပေါ်က
သစ်ရွက်တချို့ကြွေကျလာတယ်
နွေတဲ့ကွယ်
နွေကိုမေ့လျော့ခြင်း
(ဒါမှမဟုတ်)
မေ့လျော့ဖို့ ကြိုးစားခြင်းသာ
သတိရခြင်းကိုသာ ဖြစ်စေပေါ့။
အနက်ရောင် မိုးကောင်းကင်က
ညများရဲ့ လမင်းရေ
ဘဝကို မပျင်းရိစေတဲ့
ပျော်ရွှင်မှုဆိုတာ ရှိခဲ့ရင်
ကျနော်ရဲ့ ဆန္ဒသစ်ပင်ပေါ် ကြဲဖြန့်
သန့်စင်သော ပန်းကလေးကို နားလည်ဖို့
အိပ်မက်အချို့ စွန့်လွှတ်ပါရစေ။
တိတ်ဆိတ်ခြင်း
သက်ပြင်းချသံမှ တစ်ပါး
အခြားသော တုန်ခါမှုမရှိ
သတိရခြင်းရနံ့များသာ
အခန်းကျဉ်းကလေးထဲမှာ ပျံ့နှံ့နေရဲ့။
တစ်ယောက်ရဲ့ ခွင့်လွှတ်မှုများနဲ့
အခြားတစ်ယောက်ရဲ့ မုန်းတီးမှုများ
ကြေကွဲစွာပေါင်းစု
ဘဝကို ပန်းပုထုဆစ်ရင်း
အသက်ရှင်ခြင်းဆိုတာလည်း
သေဆုံးခြင်းတစ်မျိုးပါပဲ။
မျှော်လင့်ချက်ဆိုတာ
မာနကို ဆက်လက်နာကျင်စေတဲ့
နက်ဖြန်ခါရဲ့ လှည့်ဖြားမှု
ဂရုတစိုက်၊ ပြုစုလိုက်ကြ။
ဘဝကို မွန်းကျပ်သူများအတွက်
အိပ်မက်ခါးခါးမက်တဲ့ည
အမှတ်တရ နာကျင်ကြေကွဲ
နွေညထဲက ရင်ခုန်သံ
နံရံတွေပေါ် စွန်းထင်းပေကျံကုန်ပေါ့။
ဘယ်ကိုသွားကြမှာလဲ
ချွေးစက်ရွှဲရွှဲနဲ့ လူတွေ
မျက်နှာပေါ်မှာ အိပ်မက်တွေနဲ့
ပစ္စုပ္ပန်ကို ထားရစ်ခဲ့မယ်တဲ့
တဖြည်းဖြည်း ထွက်ပြေးနေတဲ့ အနာဂတ်ရဲ့နောက်
ကောက်ကောက်ပါအောင် လိုက်သွားကြပါရော။
ဒီလိုနဲ့
နွေတစ်ညမကတဲ့ နွေညများစွာက
ငါ့နှလုံးသားထဲမှာ ယစ်မူး
အိပ်မက်ဦးရဲ့ ပန်းတစ်ပွင့်
မနက်ဖြန်ကို တံခါးဖွင့်လိမ့်မယ်။

Title: မျှော်လင့်ခြင်းသီချင်းတစ်ပုဒ်ရဲ့ ညနေ
By: အောင်ဒင်/ဒတ္တိ
(၁)
ကမ်းမထွက်ခင်၊ ဦးထိပ်တင်
အာရုံဝင်စား၊ မြတ်ဘုရားနဲ့
တရားသံဃာ၊ ရတနာ
ဆယ်ဖြာစုံလက်၊ ပူးညွှတ်ယှက်။
ကမ်းမထွက်ခင်၊ ဦးထိပ်တင်
ရေငန်ရှင်အဘိုး
ကျနော်မျိုးတို့၊ ရိုကျိုးတောင့်တ
စောင်မတော်မူ၊ ကြည့်ရှုတော်မူ။
(၂)
အိမ်သူနှုတ်ဆက်၊ ကမ်းအထွက်
ရေတက်ရေကျ၊ ရေထရေသေ
ဗေဒင်မမေး၊ ကံရွေးမပါ
ကွန်ပျူတာမလို
တံငါအိုလက်၊ လမ်းညွှန်ဘက်
ငါးသိုက်ပွက်ထ၊ ပိုက်တန်းချ
ရေရဲ့မာနနဲ့အပြိုင်။
ပင်လယ်ပြင်ရဲ့ ရာသီရုပ်
မျက်တောင်တစ်လှုပ်၊ တိမ်အုပ်တစ်ရွေ့
ကွေ့ဝိုက်ပြောင်းလဲ၊ ဝဲနဲ့မုန်တိုင်း
လှိုင်းနဲ့ကျောက်ဆောင်
မိုးမှောင်လျှပ်ပြက်၊ ရက်စက်ရိုင်းစိုင်း
အနိုင်မပိုင်းခင်
“အဘိုးရယ်
ရပ်ခိုင်းလိုက်ပါ၊ ရပ်ခိုင်းလိုက်ပါ”
သံစာဆုတောင်း ကံများမကောင်းခဲ့ရင်။
(၃)
“အို ငါးကြင်းတွေဆန်
ငါးတန်တွေ သောင်ရေစီးမှာလ
ကိုတံငါ လှေယာဉ်စီးပါလို့
ပိုက်ကြီးငယ်
ရေချလာ
သီချင်းချိုမြ၊ ဆိုမဝ
ညနေကမ်းက၊ အကြိုမတို့
မျှော်ရကျိုးနပ်ပါစေကွယ်။

Title: ကျနော်ရဲ့အပြာရောင် မိုးစက်ပွင့်များ
By: အောင်ဒင်/ဒတ္တိ
‘မျက်လှည့်ဆရာက
မိုးကိုရွာစေခဲ့တယ်’။
စက်တင်ဘာရယ်
တိတ်ဆိတ်မြက်ခင်းထဲမှာ လူးလွန့်ရှင်သန်နေတဲ့
ဟန်မဆောင်ပန်းပွင့်တချို့လည်း
ကြည်နူးလို့နေရော့မယ်။
ပွဲတော်တွေလည်း ရေစိုကြ
ညနေခင်းတချို့လည်း ဆေးကြောခံရ
မှန်မှန်မရေးဖြစ်တဲ့ ဒိုင်ယာရီထဲက
စိုရွှဲအေးစက်နာရီများအတွက်
အမှတ်တရအိပ်မက်
နှလုံးသားထဲမှာ သိမ်းဖက်ထားမယ်။
လမင်းကိုစွန့်ပစ်၍
ခေတ်ကိုကျောခိုင်းပြီး
ခရီးကိုနောက်ဆုတ်ကာ
ကမ္ဘာကို မုန်းကြမယ်တဲ့
ရှုံးနိမ့်သူတချို့ရဲ့ ငိုကြွေးသံ
ကောင်းကင်ယံကို ထိမှန်ကြေကွဲ
ဘဝမှာနေပျော်ရဲခြင်းဖြင့်
လောကကို နားလည်သင့်ရဲ့။
လှေကားပေါ် လှမ်းတက်၍
မိုးကောင်းကင်ကို ပွေ့ဖက်ခြင်းနဲ့
လှေကားမှ လှမ်းဆုတ်
မိမိကိုယ်တိုင်ရဲ့ဘဝကို ကြိုးတုပ်ခြင်းတို့ဟာ
ဝေးသထက်ဝေးကွာသလို
နီးသထက်နီးလာကြ
နှလုံးသားကို မညာရဘူး။
ဟလို ကောင်းကင်ကြီး
သင့်ရင်ခွင်ကိုတမ်းမက်ရင်း
သင်အကြင်နာကို တောင့်တရင်း
သင့်သီချင်းသံကိုနာခံရင်း
အသက်ရှုသံတွေကြီးပြင်းခဲ့
အိပ်မက်တွေအရွယ်ရင့်ခဲ့
ယဉ်ကျေးမှုသံခမောက်နဲ့ လမ်းလျှောက်ခဲ့တာ
ရာသီပေါင်း ၆၉ခု
ရိုးသားမှုဒီဇိုင်းနဲ့အင်္ကျီ
ပါးလွှာစုတ်ပြတ်၊ ညစ်ပတ်နေပါပြီ။
ချစ်သူရေ
ပန်းတွေလည်း သူ့အဆင်းနဲ့ သူဝေကြ
နက်ဖြန်ခါတွေလည်း သနပ်ခါးလိမ်းကြ
မုန်းသူတွေကိုတောင် မေ့နိုင်စွမ်းတဲ့ညတစ်ည
ငါပိုင်ဆိုင်စမ်းပါရစေ။
မျှော်လင့်ချက်တွေကို
ဖန်ခွက်ထဲထည့်သောက်ပစ်လိုက်တယ်။
နောက်တစ်နေ့မနက်
အပြာရောင်မိုးစက်ပွင့်များနဲ့ ကမ္ဘာ
သန့်စင်စွာ နိုးထလာဦးတော့မယ်။

Title: တမ်းတခြင်း
By: အောင်ဒင်/ဒတ္တိ
မိန်းကလေးရဲ့
စွန့်ပစ်ခြင်းခံရတဲ့ နှင်းဆီပွင့်ငယ်က
ချေမွမယ့်လက်ချောင်းများကို တမ်းတသလိုမျိုး
ငါ မင်းကိုတမ်းတမိရဲ့။
ဟိုး ခပ်ဝေးဝေး နေ့ရက်တွေတုန်းက
ကြေကွဲအေးစက်ဖွယ်မင့် အပြုံးဟာ
ငါ့အသည်းနှလုံးရဲ့ အနက်ရှိုင်းဆုံး တစ်နေရာအထိ
ထိုးဖေက်ဝင်ရောက်ခဲ့ဖူးတာကို။
အတိတ်ကို တံခါးပိတ်လိုက်ပ
သတိရခြင်းမှန်သမျှ
မေ့ခြင်းရဲ့ ညမှာထားခဲ့ကြတဲ့
ဘဝနာရီတွေက ပြောနေပါပကော။
ခွင့်လွှတ်ကြတော့
ညအိပ်မက်ရဲ့ သီချင်းသံတွေမှာ
ရယ်သံဖွဖွ ပါလာတတ်ရဲ့
တိုးသဲ့သဲ့ လေညင်းရဲ့အနမ်းမှာ
ဆံတစ်မျှင်၊ ပန်းတစ်ပွင့်
လွင့်သက်ကြေကွဲ
ငါ ဘယ်လိုမေ့ရမှာလဲ။
စကားလုံးများစွာ ကျန်ရစ်ခဲ့
ရနံ့လိပ်ပြာ နေရစ်ခဲ့
အမှတ်တရ ကဗျာ ချန်ထားခဲ့
နေသားတကျမရှိသေးတဲ့
မျှော်လင့်ချက်အကြွင်းအကျန်နဲ့မို့ပါ
ငါ ဘယ်လိုမေ့ရမှာလဲ။
အချစ်တွေဆုံးသွားမှာ စိုးလွန်းလို့
အချစ်ဆုံးလို့တောင် မခေါ်ရက်ခဲ့တဲ့
ငါ့ရဲ့မိန်းကလေးရယ်။
ချစ်သူတို့ချစ်ခြင်းမှာ
ဘယ်အရာက ကာဆီးသလဲ
နှလုံးသွေးထဲက၊ လတ်ဆတ်ဆဲအလွမ်း
ခွဲခွာခြင်းခြေလှမ်းများရဲ့ ငိုသံ
ဆန့်ကျင်ဘက်မှာ လေထန်နေကြ
ငါ ဘယ်လိုမေ့ရမှာလဲ။
အို
ကောင်းကင်ကြီးကလည်း
မျက်ရည်ကျလို့ပါလား။

Title: ခွဲခွာခြင်း
By: အောင်ဒင်/ဒတ္တိ
ငါတို့တွေ့ဆုံချိန်မှာ
အမြဲတမ်းပွင့်အာနေကျ
ညနေခင်းလှလှတွေလည်း
အရောင်အသွေးမဲ့ခဲ့ပြီ။
ငါတို့တွေ့ဆုံချိန်မှာ
အမြဲတမ်းမွှေးမြနေကျ
စံပယ်ပွင့်ဖြူလွလွတွေလည်း
အနံ့အဆင်းမဲ့ခဲ့ပြီ။
ငါတို့တွေ့ဆုံချိန်မှာ
အမြဲတမ်းတိုက်ခတ်နေကျ
လေပြည်ရဲ့ ယုယမှုနဲ့လည်း
ဘဝတစ်ခုခြားခဲ့ပြီ။
ငါတို့တွေ့ဆုံချိန်မှာ
အမြဲတမ်းနားမလည်နိုင်နေကျ
စိတ်ကူးယဉ်ပီတိရသတွေလည်း
ပြန်မရနိုင်ခြင်းထဲ ခုန်ဆင်းခဲ့ပြီ။
ငါတို့တွေ့ဆုံချိန်မှာ
နာရီရဲ့ လက်တံများကသာ
ငါ့ကို စိတ်မရှည်စွာ နှစ်သိမ့်ကျန်နေခဲ့။
ဘာကြောင့်လဲ
နှလုံးသားကို ငါမေးတယ်
ဘာကြောင့်လဲ
မဖြစ်နိုင်ပါဘူးတဲ့
မေ့လိုက်ပါတော့တဲ့
ဘယ်လိုပြောလိုက်တာလဲ
ဘယ်လိုများပြောနိုင်စွမ်းရတာလဲ
ငါတို့နှလုံးသားနက်ရှိုင်းမှုထဲက အချစ်
ငါတို့အသွေးအသားထဲပျော်ဝင်နေတဲ့ အချစ်
ငါတို့အသက်ရှုသံတွေထဲက အချစ်
ဘယ်သူကတားမြစ်သလဲ
စွန့်ရခြင်းကို ငါမုန်းတယ်။
မျှော်လင့်ချက်ဟာ
မျက်ရည်စက်တွေကို သောက်လို့
ကြေကွဲဖို့ ခြေလှမ်းပြင်နေလေရဲ့။

Title: တောက်ပမှု(နွေဦး)
By: အောင်ဒင်/ဒတ္တိ
အရင်ကလိုပါပဲ
သစ်ပင်တွေ သစ်ရိပ်ပြိုကွဲ
နေက ပက်ကြားအက်တွေကို အားဖြည့်
ကတ္တရာလမ်းမတွေ ပျော်ကျ
မြင်တွေ့ရသမျှ အရာဝတ္တုတိုင်းက
မီးတောက်ကို စားသောက်ထားကြသလိုမျိုး။
လရောင်ကို ခိုးယူလို့
ဘဝအတွက် စိုက်ပျိုးချင်သူတွေတောင်
တံလှပ်တောမှာ ရေရှာကြ
သရက်ပွင့်တို့ အခါအခွင့်သင့်ကြ။
စားပွဲထက်က ဖုန်မှုန့်တွေဟာ
အပြင်ဘက်က အမှိုက်သရိုက်တွေဆီ
ပြေးသွားပူးပေါင်းလိုက်ကြတယ်။
ခပ်တည်တည် မှုန်ကုပ်ကုပ်နဲ့
စိတ်ရှုပ်စရာကောင်းလှတဲ့ လေကို
အခန်းကျဉ်းထဲမှာ သော့ခတ်ထားလိုက်တယ်။
ကဲ နှုတ်ဆက်ခဲ့ပြီ တဲ့
နှင်းစက်တွေက မြက်ခင်းပြင်ထဲ ပြန်ဝင်သွား
နေ့ခင်းကြောင်တောင်မှာ
ခြင်တစ်ကောင်က သားကောင်ကိုရှာတွေ့
ရေဘုံပိုင် အပျက်ထဲက
သံချေးတက် ချွေးစက်တွေထွက်အလာ
နွေဦးဟာ
လူတွေ မေ့လျော့မသွားခင်
ပြန်လည်ရောက်ရှိလာတော့တယ်။

Title: ပွင့်ခြင်းညနေ
By: အောင်ဒင်/ဒတ္တိ
ကမ္ဘာကို ချမ်းမြေ့စေမတဲ့
နှင်းတစ်စက်ရဲ့ ကြွေးကြော်သံ
ချစ်သူခြံမှာ ပဲ့တင်ထပ်
လောကနတ်တံခါးဖွင့်ပြီ။
ပန်းတစ်ဖူးအတွက်
နှင်းတစ်စက်မက ဝေစုရမယ်။
ချိုမြအေးစက် နှင်းအသက်ကို
ရက်ယှယ်ပေါင်းကူး ပန်းတစ်ဖူးမှ
ပွင့်ဘဝပိုင် ဝင့်ဟနိုင်မယ်။
နှင်းပိုင်သမျှ မာနငွေ့သက်
ပွင့်ခက်တွေပေါ် အရည်ပျော်ကျ
ပန်းတို့ပိုပြီးလှလာမယ်။
သည်လိုနှင့်
အပျိုပေါက်ပန်းပွင့်တို့
နှင်းဖြင့်လိမ်းကျံ သီချင်းညံစာ
နေရောင်မလာခင်။
ကမ္ဘာကိုနွေးထွေးစေမတဲ့
အရိပ်တို့ရဲ့ ဖန်ဆင်းရှင
သူ့ဆံမျှင်မှ အလင်းစတို့
ကြဲချချည်နှောင် ပန်းပွင့်ရောင်စုံ။
နှင်းတို့ပြန်ကြပြီ
နေခြည်ပွေ့ဖက် ပန်းပွင့်ရွက်သစ်
ခက်လက်ညွှတ်ပြောင်း ကောင်းကင်ကျန်းမာ။
အိုသူအလှဆုံးပါပဲ
သူလည်းလှရဲ့ သူလည်းချောရဲ့
သူလည်းသန့်ရဲ့ သူလည်းခံ့ရဲ့
ငါတို့အားလုံးလှကြတယ်”တဲ့
ပန်းတို့ရဲ့ အလှဗေဒ
ပန်းဘာသာရဲ့ ချီးမွမ်းကြ
ဝမ်းသာအားရ ပန်းတို့ကခုန်။
အလှမာန်တက်ကောင်းတုန်း
လက်ချောင်းတချို့ရဲ့အမုန်း
ရုန်းမလွတ် ပုန်းမလွတ်
ရှုံးညွှတ်နိမ့်ကျ မာနပန်းပွင့်
ခူးဖြတ်ခြင်းဖြင် သခင့်အတွက် အဖြည့်ခံ
ဆံစထက်ရောက်ရောက်
ခေါင်းအုံးအောက်ကြေကြေ
ခြွေသူက ခြွေသူပါပဲ။
ညနေခင်းဟာ
တိတ်ဆိတ်ခြင်းနဲ့ ကြေကွဲခြင်းတို့ဖွဲ့
ချစ်ခြင်းနဲ့ အကြွင်းမဲ့ပူဇော်
မျှော်စင်ပေါ်က သံတေသီချင်း
မုသာဝါဒ ကင်းပါစကွယ်။

Title: သတိရခြင်းများမှ တစ်ဆင့်
By: အောင်ဒင်/ဒတ္တိ
သတိရခြင်းတွေဟာ
ငါသောက်တဲ့ လက်ဖက်ရည်ခွက်ထဲမှာရှိတယ်။
တစ်ခါတစ်ခါ
ဘာလုပ်လုပ် အဆင်မပြေတတ်သူရဲ့ စိတ်ညစ်မှုမျိုး
ငါ့ကိုမှ ညှိုးရက်တယ်။
မေ့မရဘူးဆိုရင်လည်း
ငါပိုတယ် မင်းထင်မယ်။
ငါ့ကို မယုံကြည်သူလေးရဲ့
အေးစက်စက် ကောင်းကင်ပေါ်က လနဲ့
ငါချစ်တဲ့ ညတွေက
ငါ့ကို အိပ်မက်ပေးမတဲ့
သည်မျှနဲ့ ကျေနပ်ခဲ့ရသူပါ။
ထာဝရတဲ့
ငါချစ်တဲ့နှင်းဆီတစ်ပွင့်
ကြမ္မာဒဏ်သင့် ကြွေလွင့်ခဲ့ရချိန်မှာ
ဟိုးတိမ်မွေ့ရာပေါ်ကငှက်
နာကျင်ခံခက် သွေးပျက်သောဂီတ
အတောင်ပံ မာနနဲ့နှလုံးသား
ကြေမွပျက်စီးခဲ့ရချိန်မှာ
ထာဝရကို ငါမုန်းတယ်။
တံခါးခေါက်သံ ထင်ရဲ့
ဝင်ခဲ့ကြဟေ့
ငါ့ရှေ့က နေ့ညတွေအတွက်
မသိတတ်တဲ့ မျက်လုံးအစိမ်းတွေအတွက်
မယုံကြည်ရဲတဲ့ မျှော်လင့်ချက်တွေအတွက်
ပတ္တာတံခါးဖျက် ဝင်ခဲ့ကြ။
ကြည့်ကြ
ဘဝရဲ့ အဆိပ်သစ်သီး
ငါကိုက်မြည်းလိုက်စမ်းမယ်။
မသေချာခြင်းတွေသာ
ငါ့ဘက်မှာရှိနေပေါ့။
ရိုးသားမှုတစ်ခုနဲ့
မင်းကို ငါချစ်ခဲ့
ဘဝကို ငါမြတ်နိုးခဲ့
ဟိုး အနန္တကောင်းကင်မှာ
အစက်အပြက်တစ်ခုက အရာမထင်သလိုမျိုး
မှားယွင်းမှုများစွာနဲ့
ပင်လယ်ကို ငါဖြတ်ကူးမယ်
အားလုံး စွန့်လွှတ်ရရင်တောင်မှ
သတိရခြင်းကို ငါပိုင်တယ်
ယုံကွယ်။

Title: နာရီ
By: အောင်ဒင်/ဒတ္တိ
တစ်မှ တစ်ဆယ့်နှစ်အထိ
တိကျပြတ်သားတဲ့ ဂဏန်းများ
ပါးလှပ်လှပ် မှန်မျက်နှာပြင်
ရင်ခုန်စက်သံတချက်ချက်
လက်တံတိုရှည် သုံးချောင်း
စုပေါင်းဖွဲ့စည်းမှုဟာ
နာရီရဲ့ ရုပ်တုဖြစ်ရဲ့။
နာရီ၊ ဟာ
ကမ္ဘာ၊ နေ၊ လ
နေ့ည၊ သတ္တဝါ
ရုပ်ခန္ဓာ၊ ဒြပ်ထု၊ ဥတုရာသီ
ပထဝီမြေကြီး၊ ကံခရီးသွား
တို့များအားလုံးအတွက်
ရက်စက်တဲ့ ရင့်ရော်ခြင်း
ထက်မြက်တဲ့ နှိုးဆော်ခြင်း
ယိုယွင်းမှုနိမိတ်အို
အချိန်ကို ကိုယ်စားပြုနေရဲ့။
နာရီလက်တံ
ချိန်မှန်လည်ပတ်
ရပ်တန့်မနား ခရီးသွားရင်း
လူသားကိုဝါးမျို၊ ဝိညာဉ်ကိုခိုးဝှက်
တို့အတွက်
မနက်ဖြန်ဟာ၊ မရေရာပါဘူး။
မွေးဖွားခြင်း
သေဆုံးခြင်း
ယင်း မှတ်တိုင်နှစ်ခုအကြား
ကျော်လွှားဖြတ်သန်း၊ ခရီးပန်းလည်း
ရဲတဲ့ ‘ယောနသန်’
စံပြုကိုးစား၊ နှလုံးသားမှာ။
အမှည့်လွန်ချိန်
ရွက်ကြွေချိန်
အိမ်တံခါးတို့ပိတ်ချိန်
ကြိမ်ဖန်များစွာ၊ ဥပေက္ခာပြု
မာန်ဖြင့်တုလည်း
နှောင်းရဲရက်များ၊ ဝံ့စားလာရောက်
နာရီနောက်မကျတတ်ပါ။
ကွေးသောလက်မဆန့်ခင်
ဆန့်သောလက်မကွေးခင်တဲ့
သင်္ခါရတရား အားလုံးအတွက်
မှန်ကန်လျက်ပါပဲ
မကြိုရဲတဲ့ နောက်ဆုံးအချိန်
အိမ်ရှေ့တံခါးပေါက်
ခြေရာခြောက်လှန့်၊ မကြောက်တတ်ခင်
ပန်းတစ်ပွင့်ကိုတော့ပိုင်ချင်ရဲ့။
အထီးကျန်ဓလေ့
အကျည်းတန်နေ့များ
ချန်ထားခဲ့ကြ
ဘဝလှေကား၊ ညတွေခါးသက်
ဓားထက်ထက်ကိုကိုင်
သံတိုင်ကိုခုတ်ဖြတ်
လည်ပတ်ဆဲလက်တံကို
ပြောင်းပြန်လှည့်နိုင်တဲ့ ခွန်အား
သင့်မှာများရှိခဲ့ရင်။
နာရီဟာ
ဒဏ်ရာမဟုတ်၊ ကံကြမ္မာမဟုတ်
ဘဝရဲ့ အတ္တုပ္ပတ္တိ ဖြစ်တယ်။

Title: ငှက်တစ်ကောင်နှင့် ပန်းတစ်ပွင့်အကြောင်း
By: အောင်ဒင်/ဒတ္တိ
(၁)
စိတ်ကူးထဲမှာ တွေးမြင်လိုက်ကြ
‘တောလမ်းမကျယ်ကျယ် နံဘေးက
ပန်းခြံလှလှနဲ့ အိမ်ကြီးတစ်ဆောင်
နှင်းဆီရောင် နေလုံးနဲ့
ရနံ့ချိုတဲ့ လေပြည်နု
ကုန်ဆုံးတော့မည် နွေဥတု’
အခုပြောပြမည့်
ငှက်တစ်ကောင်နဲ့ ပန်းတစ်ပွင့်အကြောင်း
သူတို့ ကောင်းကောင်းသိကြတာပေါ့။
(၂)
နေ့ပေါင်းများစွာထဲက
တနင်္လာနေ့တစ်နေ့ဟာ
ပန်းကလေးရဲ့ မွေးနေ့ပ ။
သူဟာ
အဖူးအငုံဘဝနဲ့ စခဲ့ရာက
နွေရာသီရဲ့ နေရောင်အောက်မှာ
တစ်နာရီထက် တစ်နာရီ
ပိုလို့ကြီးထွားပီသခဲ့
သင့်တန်တဲ့အလှနဲ့ ပြည့်စုံခဲ့
အရွယ်ရောက်ခဲ့ပေါ့။
သာမညပန်းကလေးပါပဲ
မရဲတရဲအကြည့်မျက်ဝန်းက
ဂန္ဓမာ၊ ယုဇန
သစ်ခွ၊ စိန်ခြယ်
ပန်းပင်လယ်မှာ အရှိန်အဝါမဲ့
ပန်းကလေး ညှိုးသိမ်ရှာရဲ့။
သူ့ဘဝနဲ့ သူပျော်တတ်ပါတယ်
နေမင်းရဲ့ အလင်းရောင်ဝါကို မော့ကြည့်လိုက်
ချိုသာနူးညံ့သံစဉ်နဲ့
မိုးဆွေငှက်ရဲ့ တေးသံကို နားထောင်လိုက်နဲ့ပေါ့။
ကလေးတွေက
ကျောင်းမှာစာသင်ကြသလို
ပန်းကလေးကလည်း စာသင်သတဲ့
ညှာတံစိမ်းစိမ်းကလေးပေါ်ထိုင်လို့။
နေမင်းကြီးနဲ့
ပတ်ဝန်းကျင်က အရာဝတ္တုများက
သူ့ရဲ့ ဆရာသမားတွေပေါ့။
သူသင်ရတဲ့ ဘာသာရပ်က
အဖဘုရားသခင်ရဲ့
မဟာကရုဏာတော်အကြောင်းပေါ့။
(၃)
မိုးစွေငှက်ကလေးကလည်း
လောကကြီး သာယာလှပတဲ့အကြောင်း
သီချင်းကောင်းကောင်းဆိုပြသတဲ့။
ပြီး စကားမတတ်တဲ့ ပန်းကလေးအတွက်
ပန်းရင်ထဲက အိပ်မက်တွေကို
သီချင်းဖွဲ့ဆိုပေးသတဲ့။
အို
မြင်လည်းမြင်ခွင့်ရ
ကြားလည်းကြားခွင့်ရ
နေမင်းကြီးကလည်း သာလို့
လေပြည်ကလည်း သင်းလို့
ပျော်စရာအပေါင်းတို့ရဲ့ ကမ္ဘာမှာ
ပန်းကလေး ပျော်ပါတယ်။
အနောက်ဘက်မှာ နေဝင်ပြီ
အိပ်ခြင်းရဲ့ နာရီတံခါးအဖွင့်
အိပ်မက်က ကြိုလင့်ပေါ့။
ပန်းကလေးဟာ
ပွင့်ချပ်ပွင့်လွှာကလေးတွေကိုပိတ်
တိုးတိုးတိတ်တိတ်အိပ်ပါလေရော
ညအိပ်မက်ထဲမတော့
နေမင်းကြီးရဲ့အကြောင်း
မိုးစွေငှက်ရဲ့ တေးသံအကြောင်း
ပျော်စရာကောင်းလှတဲ့ ကမ္ဘာကြီးအကြောင်းတွေပေါ့။
(၄)
နောက်တစ်နေ့မနက်
ထုံးစံမပျက်
နေကလည်း မပျက်မကွက်သာလို့
ငှက်ကလေးလည်း တေးဆိုလို့။
ဒါပေမည့်ကွယ်
တေးသံဟာ လွမ်းဆွေးကြေကွဲဖွယ်
ငိုညည်းနာကြည်းဖွယ်ပ
လှောင်ချိုင့်ထဲရောက်နေမှတော့
လွတ်လပ်ခြင်းတံခါးဝ
ငှက်ကလေးအတွက် ပိတ်ထားကြ
ဒါလူတို့ရဲ့ ချစ်ခြင်းတရားတဲ့လား။
တချိန်တုန်းက
ကမ္ဘာအနှံ၊ တောင်ပံဆန့်ခဲ့တဲ့အကြောင်း
အစိမ်းရောင်လယ်ကွင်းကျယ်ထဲ
လွတ်လပ်ပျံဝဲခဲ့တဲ့အကြောင်း
ပြန်ပြောင်းတသ၊ ငိုကျွေးရပေါ့။
လှောင်ချိုင့်ထဲက ငှက်ကလေးကို
မကူညီနိုင်တာတွေးလို့
ပန်းကလေးလည်း ဝမ်းနည်းရ
တုန်လှုပ်ချောက်ချားရ
ကမ္ဘာလောကရဲ့ အလှကိုတောင် မေ့ပေါ့။
ကံမကုန်လို့ ဆိုရမလား
ငှက်ဖမ်းသမားတွေက
ပန်းကလေးနေတဲ့ မြက်တစ်ဆုပ်ကို
ပန်းကလေးနဲ့အတူ တူးဆွယူပြီး
ငှက်ကလေးရဲ့ အနီးအနားမှာ
ချထားပေးပြန်ပါရော။
လှောင်ချိုင့်တစ်ခုထဲမှာ
အလွမ်းကဗျာတစ်ပုဒ်ရဲ့ အခန်းဆက်
မိတ်ဆွေငှက်နဲ့ မိတ်ဆွေပန်း
ဘဝရဲ့ ဆန်းကြယ်ရက်စက်မှုအကြောင်း
သူတို့ကောင်းကောင်းသိကြပေါ့။
(၅)
ငှက်ဖမ်းသမားတို့ရဲ့ ဆန္ဒ
လှောင်ချိုင့်ထဲက ငှက်ကို
အလှကြည့်ရုံဖြစ်ပါတယ်။
သူတို့က
ငှက်ကလေးပိုင်တဲ့ ကမ္ဘာလောကကြီးအစား
ပန်းကလေးနဲ့ မြက်တစ်ဆုပ်ကိုသာပေးတယ်
ရေတစ်စက်ပေးဖို့ သတိမရကြဘူး။
ရေငတ်လာတဲ့ ငှက်ကလေးဟာ
လည်ချောင်းပူတာ သက်သာမလားလို့
မြက်ခင်းအေးအေးကို နှုတ်သီးနဲ့ထိုးဆိတ်ရင်း
ပန်းကလေးကို မြင်လိုက်ရတော့မှ
သူ ဘယ်လောက်ဆုံးရှုံးခဲ့ရပြီလဲဆိုတာ
ပိုပြီး နားလည်ခံစားရတယ်။
ဝမ်းနည်းကြေကွဲမှုတွေနဲ့
နစ်မွန်းနေတဲ့ ပန်းကလေးဟာ
အစွမ်းကုန်သင်းပျံ့တဲ့ ရနံ့နဲ့
ငှက်ကလေးကို ဖြေသိမ့်ဖို့ ကြိုးစားပါရဲ့
ဒါပေမည့်လည်း။
ငှက်ကလေးရဲ့
နောက်ဆုံး တောင်ပံခတ်သံဟာ
ကြေကွဲစွာ တိတ်ဆိတ်ပဲ့တင်ကျန်ရစ်။
(၆)
ငှက်ဖမ်းသမားတို့ ငိုနေကြပေါ့
သူတို့ရဲ့ အလှကြည့်ငှက်ကလေး
လှောင်ချိုင့်ထဲမှာ သေဆုံးသွားလို့တဲ့။
ငှက်ကလေးကို မြှုပ်နှံဖို့
သူတို့ပြင်ကြတယ်။
မြေကြီးမှာ ကျင်းငယ်တစ်ခုတူး
ပန်းပွင့်၊ သစ်ရွက်တွေခင်း
ငှက်ကလေးကို သေတ္တာနီလေးထဲထည့်
ခမ်းခမ်းနားနား သဂြိုလ်ကြမယ်တဲ့လေ။
ပန်းကလေးနဲ့ မြက်တစ်ဆုပ်ကိုတော့
ဖုန်ထနေတဲ့ လမ်းမပေါ်ကို
လွှင့်ပစ်လိုက်ကြလေရဲ့။
(၇)
ငှက်ကလေး အသက်ရှင်နေတုန်းက
တေးသံတွေ ပျံ့လွင့်တုန်ခါနေတုန်းက
သူတို့မေ့နေကြတယ်။
ငှက်ကလေးရဲ့ လွတ်လပ်ပျံသန်းခွင့်
ပျော်ရွှင်သီချင်းဆိုခွင့်
သူတို့ အတင်းဖျက်ကြတယ်။
လှောင်အိမ်ထဲထည့်ချုပ်နှောင်လို့
အလှကြည့်ဖို့ဆန္ဒတစ်ခုနဲ့
ငှက်ကလေးကို ဒုက္ခရောက်စေခဲ့တယ်။
ငှက်ကလေး သေဆုံးတော့မှ
မျက်ရည်တရွှဲရွှဲနဲ့ ငိုပွဲဆင်ကြ
ကြေကွဲကြ
ခမ်းခမ်းနားနား ဂုဏ်ပြုကြမတဲ့။
ငှက်ကလေးအတွက်
စိုးရိမ်သောကတွေ ပွေ့ဖက်ခဲ့ရတဲ့
ကြေကွဲမှုကို မျှဝေခံစားခဲ့တဲ့
အကူအညီပေးဖို့ အစွမ်းရှိသမျှ ကြိုးစားခဲ့ရှာတဲ့
သာမည ပန်းပွင့်ကလေးကိုတော့
ဘယ်သူကမှ သတိမရကြတော့ပါဘူး။

Title: ထာဝရနှင်းဆီ
By: အောင်ဒင်/ဒတ္တိ
ခွင့်လွှတ်ပါလေ
ကြေကွဲမွန်းကျပ်၊ အလွမ်းဇာတ်ထဲ
လက်တွဲမခေါ်၊ မပျော်ရက်ဘူး
ပန်းဦးသန့်သန့် ဝေပါစေကွယ်။
အဖြေမဲ့စွာ၊ ဒဏ်ရာထွေးပွေ့
အောက်မေ့တတ်ခြင်း
နက်ရှိုင်းထွင်းဖောက်
မရောက်နိုင်သော၊ ပန်းတို့တောဟာ
ဟိုးမှာ အဝေး၊ ငေးရင်း ငေးရင်း။
ချစ်ခြင်းမေတ္တာ
ကဗျာလိုလှ၊ ပန်းလိုလှရဲ့
ဘဝနဲ့ရင်း၊ ပူလောင်ခြင်းမှ
ရယူရန်ထက်၊ စွန့်လွှတ်ရက်တာ
အချစ်ပါဆို၊ မင်းငိုမယ်လား။
နှလုံးသားမှ
ထာဝရ နှင်းဆီရယ်။
အငိုလွယ်သော၊ အိပ်မက်တောမှ
အိပ်ပျက်ညများ၊ ချန်ထားရစ်ခဲ့
ရှေ့ဆက်မယ့်လမ်း၊ နှင်းဆီပန်းဦး
ဆူးခက်ခြံရံ၊ ရှင်သန်ရုန်းထ
ဘဝမှတ်တိုင်၊ ကြံ့ကြံ့ခိုင်စေ
မျှော်လင့်နေမယ်။

Title: ညစာ
By: အောင်ဒင်/ဒတ္တိ
အိပ်တန်းပြန်ငှက်တောင်ပံခတ်
ညကို နေ့က တာဝန်အပ်ပြီ
ကမ္ဘာ့နာရီကို စောင့်ရှောက်ဖို့
ညနေခင်းရေ
နေဝါရောင်လက်တံရှည်နဲ့
သီချင်းဆိုတဲ့ လေပြည်ညင်း
အရိပ်မည်းအိုင်ထဲ မဆင်းသက်ခင်
ပန်းရင်ပြင်ကို ဘောင်မခတ်
ခေတ္တလွတ်လပ်နေပါစေ။
အသက်ရှုကြ
လမ်းလျှောက်ကြ
အေးမြတဲ့လေမှာမွေ့ကြ
သင်္ခါရကို ပမာမခန့်
မိမိအားအင်သန့်စင်ပါစေ။
ညစာစားပြီးပြီလား
ညစာစားတော့မှာလား
ဘုရားသခင်ရဲ့ တရားဓမ္မ
‘ရှိတာလေးနဲ့ရောင့်ရဲကြ
ရနိုင်သမျှတင်းတိမ်ကြ’တဲ့
ကျေနပ်ပါစ မိတ်ဆွေ။
စားသောက်ပြီးတဲ့နောက်
ပြည့်ဝခြင်းခြေထောက်များနဲ့
ကောင်းကင်အောက်မှာ လမ်းလျှောက်ပါ
ပျောက်ကွယ်ခါနီး
နေ့ခရီးကို နှုတ်ဆက်ပါ
အသက်ရှည်ရာ အနာမဲ့ကြောင်း
ဘုရားသခင်ထံဆုတောင်းပါ
ရာသီဥတုချိုချိုနဲ့
အချစ်သီချင်းဆိုတဲ့ မိုးတိမ်
အရုပ်အိမ်မှာ သင်ပျော်ပါစ။
အို ကြည့်စမ်းပ
မာနမျဉ်းဖြောင့်တစ်ကြောင်း
လူတစ်စုရဲ့ ခေါင်းပေါ်မှာ
နာရီကိုမကြည့်
ရာသီအိုမရှိ
ဘဝကိုသိနားလည်စွာပွေ့ဖက်
လောကရဲ့အရှက်နဲ့
ခက်ခဲတဲ့ တရားကိုတွေး
ကဗျာရေးဖွဲ့တဲ့အခါ
အလင်္ကာတချို့
အကြင်နာတစ်ချို့
မျှော်လင့်ခြင်းတချို့
ကြေကွဲခြင်းတချို့
ဒါ သူတို့အဖို့ ညစာပေါ့။

Title: အပြာရောင်မိုးကောင်းကင်သို့အလွမ်း
By: အောင်ဒင်/ဒတ္တိ
သစ်ရွက်ကြွေတွေကလည်း
မြောက်ပြန်လေရဲ့ စီးကြောင်းနဲ့အတူ
ရှေ့တူရူလမ်းဖွင့်
မျောပါဝေးလွင့်သွားကြပြန်ပါပြီ။
ဒီကနေ့ဟာ
သားရဲ့နှစ်ဆယ့်သုံးနှစ်ပြည့်မွေးနေ့ပ။
ပြတင်းဝကလှမ်းမြင်ရတဲ့
ပြာလဲ့လဲ့ကောင်းကင်မှာ
ရင်ခုန်သံများစွာနဲ့ ကဗျာအသစ်
သားမျက်နှာလေးဖြစ်နေပေါ့။
သတိရတယ် သားရယ်
ဆန္ဒရဲ့ကျယ်ပြန့်တဲ့နယ်ပယ်မှာ
ကံကြမ္မာအင်္ကျီလည်း အရောင်လွင့်ပြယ်ခဲ့
လူနာအိုကြီးတစ်ယောက်ရဲ့
ကြေကွဲတမ်းတသံဟာ
အောက်မေ့ခြင်းကို အကျည်းတန်စေမလား။
စာကြိုးစားပါ သားရယ်
ခေတ်မီသိပ္ပံပညာရပ်တွေနဲ့
ဘဝရဲ့ ဘောဂဗေဒ
နားလည်ခွင့်ရှိချိန်မှာ
မာနဖြင့် လိမ္မာကျက်မှတ်
‘မြတ်နိုးခြင်းကိုဆုံးရှုံးရဲရမယ်
အမုန်းရုပ်တု ထုဆစ်ရဲရမယ်’
လောကကြီးက ကျယ်ပြန့်တယ် သား။
ဟောဒီဆေးရုံခုတင်ထက်က
ဘဝကိုချစ်တတ်တဲ့ မျက်ဝန်းတစ်စုံမှာ
မျက်ရည်များစွာ စိမ့်အန်ယိုစီးခဲ့
အဝေးကျောင်းက သားရဲ့
လက်ဆောင်မဲ့မွေးနေ့များအတွက်
ကျနော့် အိပ်မက်တွေနာကျင်နေပေါ့။
အို ဒီလိုနဲ့
နုပျိုရှင်သန်ဆဲ ပန်းကလေးတစ်ပွင့်ဟာ
သူ့ရဲ့မွေးနေ့ပေါင်းများစွာကို
အမှတ်တမဲ့ ကျော်လွန်ဖြတ်သန်း
ကျနော့်ရဲ့
သတိတရ အလွမ်းတွေကြောင့်
ပန်းကလေးနွမ်းမှာစိုးမိပါရဲ့။
ဟောဟိုမှာ
ဆရာဝန်ငယ်လေးတစ်ယောက်
လွင့်ပျောက်သွားတဲ့ ပန်းတစ်ပွင့်ကို
တမ်းတခြင်းတွေနဲ့
လူနာတွေဆီလာနေရဲ့
ကျနော့် ခုတင်ဆီရောက်တဲ့အခါ
‘နေကောင်းပါတယ်ဆရာ
ကျနော့်မှာလေ
ဆရာဝန်လေးနဲ့ရွယ်တူလောက်
ပညာသင်ဆဲသားတစ်ယောက်ရှိရဲ့
ဒီကနေ့ဟာသားရဲ့
နှစ်ဆယ့်သုံးနှစ်ပြည့်မွေးနေ့ပဲဗျ’လို့
အားပါးတရ ပြောရဦးမယ်။
မွေးနေ့မှာ
စိတ်ဓာတ်၊ ကိုယ်ခန္ဓာနဲ့နှလုံးသား
ကျန်းမာမြင့်မြတ်
အနာဂတ်ကို ချစ်တတ်စေကွယ်။

Title: သမုဒ္ဒရာ
By: အောင်ဒင်/ဒတ္တိ
(၁)
သူ့ရင်ခွင်ထဲမှာ
ကမ္ဘာကြီးတစ်ခုလုံး ရှိသတဲ့
သမုဒ္ဒရာက ဆိုတယ်။
(၂)
လှိုင်းရယ် လေရယ်
မုန်တိုင်းနဲ့ မိုးကောင်းကင်ရယ်
အသက်ရှင်လိုစိတ်နဲ့ တိတ်ဆိတ်ခြင်းရယ်
ပေါင်းစုဖွဲ့စည်းလိုက်တဲ့အခါ
သမုဒ္ဒရာ ဖြစ်လာတယ်
ရေနဲ့ကျယ်ပြန့် နက်ရှိုင်းခြင်းကတော့
မပါမဖြစ် ပါသပေါ့။
ပြီးတော့
ပဲ့တင်သံ အထောင်အသောင်းနဲ့
နွမ်းဟောင်း ပန်းချီကားတစ်ချပ်လည်း
အစွဲအလမ်းကြီးမှုများနဲ့ နစ်မြှုပ်
သမုဒ္ဒရာအောက်မှာ အိပ်စက်နေရဲ့။
ပြီးတော့
အကုသိုလ်အတွက် ပက်ဆိုးဒင့်သွားတိုက်ဆေးရယ်
အိပ်မက်အတွက် မျက်နှာသုတ်ပဝါရယ်
အလိုမပြည့်ခြင်းရဲ့ ရေမြှုပ်ပူဖောင်းတွေရယ်
သမုဒ္ဒရာထဲမှာရှိတယ်။
ဒေါသအတွက် ကြမ်းတမ်းမှုတွေရှိတယ်
အကြင်နာအတွက် နူးညံ့မှုတွေရှိတယ်
အိန္ဒြေနဲ့ အချိန်အခါလည်းရှိတယ်
တောင့်တခြင်းနဲ့
ပေးဆပ်နိုင်ခွင့်လည်းရှိတယ်
ဒါ့ပြင် ယင်မနားတဲ့ ရိုးသားမှုတွေ ရှိတယ်
ဘယ်သူမှမသိတဲ့ ရှာဖွေတွေ့ရှိမှုတွေရှိတယ်
ကိုယ့်ကိုယ်ကိုယ် မပိုင်တဲ့ စိုးရိမ်သောကတွေရှိတယ်
မနိုင်၍ သည်းခံရခြင်းများလည်းရှိတယ်။
ငှက်တွေတောင် ပျံနေရင်း လမ်းပျောက်တတ်တဲ့
ခပ်နွမ်းနွမ်း ကောင်းကင်ကြီးအောက်က
မြေသားထု ပလက်ဖောင်းပေါ်မှာ
ကျနော်တို့ မပြည့်ဝနိုင်တဲ့ အလိုဆန္ဒမှန်သမျှ
သမုဒ္ဒရာထဲမှာ ရှိတယ်။
(၃)
ငါ့အတွက်တော့ သမုဒ္ဒရာဆိုတာ
မသောက်ကောင်းတဲ့ ရေတခွက်မျှသာဖြစ်ရဲ့။

Title: ရဲရင့်မူ
By: အောင်ဒင်/ဒတ္တိ
ရယ်စရာကောင်းလှတယ်
ငါတို့ရဲ့
မြင့်မြတ်စင်ကြယ်တဲ့
‘သမဂ္ဂ’အဆောက်အအုံကို
လူသတ်သမားရဲ့ လက်က
အုတ်မြစ်ချပေးချင်သတဲ့
ယဉ်ကျေးသယောင်
ဟန်ဆောင်စကားလုံးများ
စက်ဆုပ်စရာကောင်းလှတယ်။
ရာဇဝင်ကို
မင်နဲ့ဖျက်လို့ မပျက်နိုင်ဘူး
အဓိပတိလမ်းမကြီးပေါ်မှာ
သွေးစက်တွေနေရာအနှံ့
ငါတို့ရဲဘော်တွေရဲ့ ဝိညာဉ်တွေဟာ
သမဂ္ဂမြက်ခင်းထဲမှာ
သစ်ပုတ်ပင်ကြီးပေါ်မှာ
ဘွဲ့နှင်းသဘင်ခန်းမထဲမှာ
တောင်ငူဆောင်ရှေ့မှာ
ငါတို့ရဲ့ တိုက်ပွဲများစွာကို ဂုဏ်ပြု
ကြည်နူးမှုအထောင်အသောင်းနဲ့
နှင်းဆီပန်းတွေ ကောင်းကောင်းပွင့်ကြတယ်။
ကံ့ကော်ရွက်တွေပေါ်မှာရေးကြ
ကတ္တရာလမ်းမမှာရေးကြ
အဆောင်နံရံမှာရေးကြ
ငါတို့’ကျောင်းသားများသမဂ္ဂ’
တို့ဘဝရဲ့ အလှပဆုံးသော အိပ်မက်
သွေးစက်တွေ စွန်းကွက်လို့
အိပ်မက်ထဲက ထွက်ခဲ့ပြီ
အိပ်မက်ဟာ တကယ်ဖြစ်ခဲ့ပြီပဲ။

Title: ကျောင်းသားကဗျာ
By: အောင်ဒင်/ဒတ္တိ
စာသင်ခန်းထဲမှာ
ကဗျာတစ်ပုဒ်စပ်ဖူးတယ်
စာသင်ခန်းထဲမှာ
ဗားတော့ဘရက်ဖတ်ဖူးတယ်
စာသင်ခန်းထဲမှာ
ဆေးလိပ်ခိုးသောက်ဖူးတယ်
စာသင်ခန်းထဲမှာ
ဆရာဆူတာခံရဖူးတယ်။
စာသင်ခန်းထဲ
စာမေးပွဲဖြေရမှာကို ကြောက်
စာအမေးခံရမှာကို ကြောက်
ပျင်းစရာကောင်းတဲ့ ပြဌာန်းစာအုပ်ကြီးတွေကို ကြောက်ရင်း
ကျောင်းအတန်တန်ပြေးဖူးတဲ့ လူတစ်ယောက်
ခုတော့
စာသင်ခန်းထဲ ပြန်ရောက်ချင်တယ်
စာမေးပွဲတွေ ပြန်ဖြေချင်တယ်
စာသင်ခန်း ငါ လွမ်းတယ်ကွယ်။
တောထဲ တောင်ထဲမှာ
စာမေးပွဲမရှိ
စာသင်ခန်းမရှိ
ပြဌာန်းစာအုပ်မရှိ
လက်နက်ကိုင်နည်းလမ်းနဲ့
ကြမ်းတမ်းတဲ့ ငှက်ဖျားရောဂါပိုးတွေရှိတယ်
လူမျိုးစု တော်လှန်ရေးသမားတွေ ရှိတယ်
သူတို့တွေနဲ့ အတူလက်တွဲလို့
စစ်အာဏာရှင်တွေကို ရင်ဆိုင်မယ်
ဗမာပြည်ကို ကယ်တင်မယ်။
အမိမြေကို ပြန်ရယူမယ်။
ဒီမိုကရေစီရဲ့
ရွှေရောင်ဝင်းပတဲ့လမ်းမ
ငါတို့သွေးစက်များက လမ်းပြရှေ့ဆောင်
ပန်းပွင့်များအားလုံးအတွက် အောင်ပွဲ
ငါတို့သွေးနဲ့ လဲရမယ်။
မဝေးလှတဲ့
အနာဂတ်ရဲ့ စာသင်ခန်းထဲ
ငါမရှိလည်း ငါရှိနေသလို
မင်းမရှိလည်း မင်းရှိနေသလို
သူမရှိလည်း သူရှိနေသလို။
သူငယ်ချင်းတို့ရယ်
စွယ်တော်ရွက်တွေဝေတိုင်း
ငါတို့ကို သတိရပါ
ကံ့ကော်ပွင့်တွေ ပွင့်တိုင်း
ငါတို့ကို သတိရပါ
‘ကျောင်းသားသမဂ္ဂအဆောက်အအုံအသစ်ဖွင့်ပွဲ’
ငါတို့ဝိညာဉ်တွေလည်း
ပါဝင်ဆင်နွှဲပါရစေလား။

Title: အိမ်ဝေး
By: အောင်ဒင်/ဒတ္တိ
ပြန်လာမယ် အမေ
ဥဩညို တေးဆိုဖွဲ့
လွမ်းတဲ့ ဒီနွေ။
အိပ်မက်မှာလေ
ညနေချို ပန်းတွေပွင့်။
မလွမ်းကောင်းပေမည့်
ပန်းကျောင်းမှာ စာတွေသင်ဖို့
အမေအိုရင်ခွင်နန်းကို
မြန်းဖို့မျှော်လင့်။

Title: ခွင့်မသာ
By: အောင်ဒင်/ဒတ္တိ
ကောင်းကင်ကို
တွေ့မြင်ရပါ၏
ကျဉ်းမြောင်းသည့် အစိတ်အပိုင်းငယ်တစ်ခုမျှသာ။
မြေပြင်ကို
တွေ့မြင်ရပါ၏
သေးလွန်းသည့် ကွက်လပ်ငယ်တစ်ခုမျှသာ။
မိုးကုပ်စက်ဝိုင်းတွင်
နေလုံးမေးတင်၊ နှုတ်ဆက်စဉ်ကို
မြင်ချင်ပါ၏၊ မြင်ခွင့်မသာ။
အကျဉ်းသားဟာ
သူပါဝင်ခွင့်မရတော့တဲ့
ကမ္ဘာလောကကြီးကိုတမ်းတ
သတိရနေရုံမျှသာ။

Title: နောက်ကျသူ
By: အောင်ဒင်/ဒတ္တိ
စာရွက်တစ်ရွက်ကို ဆုတ်ဖြဲလိုက်တော့
ဒီဇင်ဘာကို ငါတွေ့တယ်။
နှင်းတွေ
နှင်းတွေ
မြေပြင်ပေါ် အလုအယက်ခုန်ဆင်းနေလိုက်ကြတာ
ကြောက်မက်ဖွယ်တစ်စုံတစ်ခုကနေ
ထွက်ပြေးလွတ်မြောက်ဖို့ ကြိုးစားနေကြသလိုမျိုး။
ပျံလွှားငှက်တွေလည်း
အုပ်ဖွဲ့ပျံသန်းလာကြလေရဲ့
ညည်းတွားသံသဲ့သဲ့
လေနဲ့အတူမျောလွင့်လာတယ်
ကံကောင်းခွင့်မရရှာတဲ့
အဆိပ်သင့်မက်မုန်ပွင့်များအတွက်တော့
ဒီဆောင်းဟာ ခါးသက်နေရော့မယ်။
ပြိုးပြိုးပြက်ပြက်
ဆေးစက်ရောင်စုံခြယ်သ
ပျော်စရာပွဲတော်ညများ
ဝတ်ရုံလွှာပါးပါး
ဆံမျှင်စဖားလျား
အနမ်းတို့လန်းစွင့်ဝင့်ကြွား
အားလုံးလည်း မူးယစ်ရီဝေ
ခြေထောက်တွေ ပျံသန်းနေလိမ့်မယ်။
တစ်ချိန်က
အောင်မြင်ကျော်ကြားခဲ့တဲ့ ကောင်းကင်ကြီးတောင်မှ
မှုန်လို့ မှိုင်းလို့
ဒီဇင်ဘာဟန်ဆောင်လို့။
ချစ်သူများရဲ့
ချိန်းဆိုထားတဲ့နာရီ
စေ့ရောက်ခဲ့ပြန်ပြီ။
ဆွတ်ပျံ့ဖွယ်ဂီတနဲ့
အေးစက်စက်ခရစ္စမတ်ည‌
လရောင်တစ်စွန်းတစ်စကျနေတဲ့
ဝက်သစ်ချပင်အိုကြီးရဲ့ အောက်မှာ
ချစ်တဲ့သူရေ
ဒီနှစ်လည်း
တစ်ယောက်တည်း စောင့်မျှော်လွမ်းရစ်ပေဦးတော့။
စာရွက်တစ်ရွက်ကို ဆုတ်ဖြဲပြီး
ဒီဇင်ဘာကို ငါမေ့မယ်။

Title: တနင်္ဂနွေနှင့် သူ့မိတ်ဆွေများအကြောင်း
By: အောင်ဒင်/ဒတ္တိ
တနင်္ဂနွေဟာ
သူ့ဘဝသူ ကျေနပ်နေပုံမျိုးနဲ့
ပြိုးပြက်ဝင်းလက်ခြယ်သ
မှန်ရှေ့က ထလာတယ်။
ပြီးတော့
အသစ်ဟန်ဆောင်ထားတဲ့
နံနက်ခင်းကို နှုတ်ဆက်
အလင်းတစ်ဝက်၊ အိပ်မက်တစ်ခြမ်း
မနေ့ကထိ ငုံဆဲပန်းတို့
ပွင့်လန်းဖို့ အချိန်တန်ပြီ တဲ့
မာန်ဝင့်ကြွေးကြော်လိုက်တယ်။
သူ့ရဲ့ကြည်နူးပီတိတွေဟာ
အရပ်ဆယ်မျက်နှာ မျောလွင့်
ကတ္တီပါကားလိပ်ကို ဖွင့်တယ်
ဟိုတယ်တံခါးကို ဖွင့်တယ်
ပန်းခြံဝင်းပေါက်ကို ဖွင့်တယ်။
နီယွန်မီးခလုတ်ကို ဖွင့်တယ်
ဘီယာပုလင်းကို ဖွင့်တယ်
ကာရာအိုကေကက်ဆက်ကို ဖွင့်တယ်
မင်္ဂလာခန်းမကို ဖွင့်တယ်
သူ့ကိုယ်ပိုင်လက်ချောင်းတွေနဲ့ပေါ့။
သူ့လက်ထဲက ကတ်ကြေးနဲ့
ဖဲကြိုးကို ဖြတ်အပြီး
ကောင်းကင်ခရီးသွား
မိုးပျံပူဖောင်းများကို ကြည့်လို့
တနင်္ဂနွေဟာ
အားပါးတရ ရယ်မောလေရဲ့
တနင်္ဂနွေဖြစ်ရတာ
အမြင့်မြတ်ဆုံးဆိုပဲ။
ဒါပေါ့
သူ့လောကကျဉ်းကျဉ်းကလေးထဲ
သူသိခွင့်ရသမျှကလည်း
ပေါက်ကွဲဂီတ
ရင်ခုန်ညရဲ့ နှင်းဆီ
ယစ်မူးရီဝေ၊ စက်ကဖြစ်တဲ့‌ လေနဲ့
အပျော်ကျူးတတ်တဲ့ နာရီတွေကိုး။
တကယ်လို့များ
လောကကြီးဟာ ဒီထက်ကျယ်ပြန့်ပြီး
သူမသိသေးတာတွေ အများကြီးရှိသေးတဲ့အကြောင်း
သူသိသွားပြီး
အဲဒီ သူမသိသေးတာတွေကိုပါ
ထပ်ပြီးသိသွားဦးမယ်ဆိုရင်လေ။

Title: ခက်ခက်ခဲခဲ ကုန်ဆုံးရတဲ့နေ့
By: အောင်ဒင်/ဒတ္တိ
မျက်နှာသစ်တယ်
ရေသောက်တယ်
တံခါးဝမှာထိုင်တယ်
မြင်နိုင်သမျှကောင်းကင်ကို ငေးမော
ခါးသက်သော အသံကိုနားစွင့်
ဒီတစ်မနက်စာ အသင့်ဖြစ်နေတော့တယ်။
ပြီးမှ
တွေ့နေကျငှက်ကလေးတွေကို နှုတ်ဆက်
နေရောင်အလင်း ဝင်းပြက်
ငါချစ်မက်မြတ်နိုးရာ ကမ္ဘာ
ခုတော့လည်း အိပ်မက်ဆန်စွာ။
ငေးတယ်
အစိမ်းရောင်သစ်ရွက်တွေ ရောထွေး
တိုတောင်းလှစွာ အကွာအဝေးကန့်သတ်
ထပ်ခါတလဲလဲ ကျက်မှတ်ရဆဲဝန်းကျင်
ငါ ဘာကြောင့် အသက်ရှင်နေပါလိမ့်။
တွေးတယ်
ငယ်ဘဝနဲ့ ငါ့ငွေလမင်း
လှိုင်းထနေတဲ့ မြမြက်ခင်း
ရင်းနှီးသော အပြုံးများအေးစက်စက်
အဆိပ်ခွက်ကိုင်ထားသော လက်များ
အမှန်တရားရဲ့ နှောင့်နှေးကြန့်ကြာမှု
တုပဖန်ဆင်းခြင်း အတတ်ပညာ
ကိုယ့်ကိုယ်ကိုယ် လိမ်ညာရာမှာသာ အောင်မြင်ခဲ့။
လမ်းလျှောက်တယ်
အရှေ့မှ အနောက်ကိုလျှောက်တယ်
အနောက်မှ အရှေ့ကို လျှောက်တယ်
ပြီး ပြန်လျှောက်တယ်
လျှောက်ရင်းမောပန်း၊ ဟောဒီလမ်းမှာ
ခြေရာများလည်း ထပ်ခါထပ်ခါ။
ဘယ်လောက် ဆွေးမြေ့စရာကောင်းသလဲ
ကြယ်တံခွန်နဲ့ ဝေးတယ်
သမုဒ္ဒရာနဲ့ဝေးတယ်
ပစ္စုပ္ပန်နဲ့ဝေးတယ်
အနာဂတ်နဲ့ဝေးတယ်
တွေးပြန်တယ် ပြီးတော့ ငေးတယ်
ကံကြမ္မာကို မချင့်မရဲဖြစ်
စိတ်ညစ်ကြေကွဲ အရောင်ခပ်မွဲမွဲမျက်နှာ
ကိုယ့်ကိုယ်ကိုယ် ပြန်မမြင်ရတာကျတော့
ကံကောင်းပြန်ရော။
ဒီလိုနဲ့ မောပန်းသွားမှ
ဝတ္တရားတစ်ခု ထမ်းဆောင်ရသလို
ညနေစာကို မျိုချပြီး
တံခါးဝမှာ ငြိမ်ငြိမ်သက်သက်ထိုင်
မြင်နိုင်သမျှ ကောင်းကင်ကိုငေးမော
ခါးသက်သောအသံကို နားစွင့်
ဒီတစ်ညနေစာ အသင့်ဖြစ်နေတော့တယ်။
ခုမှပဲ
ဒီတစ်နေ့ဟာ
အသေအချာ ကုန်ဆုံသွားတော့တယ်
ဝမ်းမြောက်ဖွယ်ပ။

Title: နွေဦးပေါက်ကဗျာရဲ့ အတ္တုပ္ပတ္တိ
By: အောင်ဒင်/ဒတ္တိ
မင်္ဂလာပါမိတ်ဆွေ
တနင့်တပိုး ထမ်းရွက်လာတဲ့
မေးခွန်းတွေကို ဘေးမှာချ
ဖရိုဖရဲဖြစ်နေတဲ့
အသက်ရှုသံကို တည့်မတ်လို့
လေညင်းရဲ့ လတ်ဆတ်မှုထဲ
ခင်ဗျား ခိုင်မြဲနိုင်ပါစေ။
ခွင့်လွှတ်ပါ
ဘာကိုမှ ရှင်းမပြချင်တော့တာဟာ
ကျေနပ်စရာတစ်ခုပမာ
ကျနော် ဆေးလိပ်ဖြတ်လိုက်ပါပြီ။
ဒီလိုနဲ့
အနှစ်သုံးဆယ်ကြေကွဲခဲ့သမျှ
တစ်စွန်းတစ်စ ဒိုင်ယာရီကိုဖတ်ပါ
ပြီး မှတ်မိသမျှနဲ့ နှိုင်းယှဉ်
ပရိုမီးသီးရပ်စ်လောက် ကျနော်မနာကျင်ခဲ့ပါဘူး။
ဒါ့ထက်ပိုပြီး
နားလည်ချင်သေးတယ်ဆိုရင်တော့
ကျနော့်ဘဝကို ရှင်းလင်းဖော်ပြစရာ
စာကြောင်းတချို့ရှိလေရဲ့
ဒီလိုလေ။
ဘယ်သူ့အတွက်ရယ်လို့ မရည်ရွယ်ဘဲ
လင်းလက်နိုင်သမျှရဲ့ အဆုံးစွန်
ဝင်းပနေတဲ့ ကောင်းကင်ကြီးက လှလို့။
အာဏာရှင်ကြီးတစ်ယောက်က
အဲဒီကောင်းကင်ကြီးကို
သူ့ရဲ့ရှိန်ပိန်အရက်ခွက်ထဲထည့်
နှစ်နှစ်ခြိုက်ခြိုက် သောက်ပစ်လိုက်တယ်။
ပညာတတ်တွေကတော့
သူတို့ရဲ့ ပြဌာန်းစာအုပ်ထဲထည့်
ရွှေဘောင်ခတ် နှောင်ဖွဲ့ထားကြလေရဲ့။
သူဆင်းရဲကတော့
ညစာအဖြစ် တစ်ဝက်ကို စားသောက်ပြီး
ကျန်တစ်ဝက်ကို
မနက်အတွက် သိမ်းထားလိုက်တယ်။
ကျနော်ကတော့
ဖြစ်ပျက်သမျှကို ငေးမောတမ်းမက်
အားလုံးအတွက်ရည်စူး
နွေဦးပေါက်ကဗျာ ရေးဖွဲ့ချင်သူပေါ့။
ကဲ ဘယ့်နှယ့်ရှိစ မိတ်ဆွေ
လမ်းတူတယ်ဆိုရင်
လာသွားကြစို့။

Title: လူတစ်ယောက်လို လမ်းလျှောက်၍လူတစ်ချို့ကို နှုတ်ဆက်ခြင်း
By: အောင်ဒင်/ဒတ္တိ
(၁)
ငါတို့
လမ်းလျှောက်ကြမယ်။
ဘယ်ကိုရယ်လို့ ဦးတည်ချက်မထားဘဲ
ဘယ်မျှရယ်လို့ ကန့်သတ်ချက်မရှိဘဲ
ငါတို့လမ်းလျှောက်ကြမယ်။
(၂)
ငါတို့ရဲ့ခြေထောက်တွေက
ဒူးထောက်ရိုကျိုးရတာထက်
လှုပ်ရှားသွားလာ
ညောင်းညာရတာကို ပိုနှစ်သက်သတဲ့။
ငါတို့လက်မောင်းတွေက
နောက်ပစ်ငြိမ်သက်ရတာထက်
ဘယ်ညာလက်လွှဲ ရဲချင်သတဲ့
ငါတို့မျက်ဝန်းတွေက
ရင်ဆိုင်တိုက်ခိုက်တဲ့လေကို ကြည့်ချင်သတဲ့။
ငါတို့နှလုံးသားက
ဆုံးမစာအုပ်တစ်ထောင်နဲ့
ဟန်ဆောင်ယဉ်ကျေးရတာထက်
ရိုးသားမှုနဲ့သွေးထွက်ချင်သတဲ့။
ဒါပေမဲ့လည်း
ဘဝထဲမှာ နေမြဲနေရင်း
အသက်ရှုသံတွေ ကြီးပြင်းခဲ့
ရင်ခုန်သံတွေ ငြီးချင်းဖွဲ့
စက်ရုပ်လို ကတတ်ခဲ့ပြီပဲ
လူတစ်ယောက်လို လမ်းလျှောက်ဖို့တော့
အခွင့်အရေး နည်းခဲ့တယ်။
(၃)
ရှေ့နောက်ဝဲယာက
လမ်းလျှောက်လာကြတဲ့
မြို့ပြရဲ့ သရုပ်ဆောင်များခင်ဗျား။
အားပါးတရ လက်လွှဲကြပါ
ဘဝဆိုတာ
ဒဏ်ရာတွေနဲ့ ဖွဲ့စည်းထားသမို့
ခြေလှမ်းတွေရှေ့မှာ
ခလုတ်ကန်သင်းတွေ ရှိနေမှာပဲ
ဝံ့ဝံ့ရဲရဲ လှမ်းကြပါ။
ခင်ဗျားတို့လည်း
မြို့ပြဇာတ်ခုံရဲ့ တစ်ထောင့်တစ်နေရာမှာ
လက်လျှော့ကြေကွဲခဲ့ရသူတွေပဲ မဟုတ်လား
အထင်မှားမိရင် ခွင့်လွှတ်ပ။

Title: ဘဝအလှ
By: မချိုမျက်ဝန်း
မိုးစက်တို့ဝေ၊ မြေသို့ခ၍
ဝဿန်လင်္ကာ၊ ခါကောင်းပါ၏။
ရွက်ဟောင်းတွေကြွေ၊ ရွက်သစ်ဝေလို့
နွေဦးရောင်ဖြာ၊ ထွန်းလင်းပါ၏။
သစ်ရွက်တို့စွေ၊ နှင်းရည်စက်တို့
ပက်ဖျန်းချိန်ခါ၊ မြူနှင်းမှုန်၏။
လပေါင်းတစ်ထောင်၊ သာပါသော်လည်း
နေမင်းရောင်ဝါ၊ ဂုဏ်ဆောင်ပါ၏။
အရှိန်အဝါ၊ တောက်ပသော်လည်း
ပညာမတတ်က၊ ဆင်းရဲပါ၏။

Title: လိပ်ပြာငယ်
By: သူသူ(ဥပဒေ)
အရောင်လှတဲ့ လိပ်ပြာငယ်
စုပေါင်းပျံနေတယ်။
လေဟုန်စီး၍ ပျံတက်ရင်း
သစ်ပင်ပေါ်မှဆင်း။
စိမ်းပြာလဲ့လဲ့ ရေကန်ဆီ
သူလေးသွားနေသည်။
လိပ်ပြာပျော်တဲ့ရေကန်လေး
ငါလည်းသွားချင်သေး။

Title: စု-တု-ပြု
By: မောင်ညက်ညော
တ ‘စု’တဝေး၊ အ ‘တု’လေး
အ ‘ပြု’တွေးနဲ့ရေး။
‘စု’ ထားစာပေ၊ ‘ တု’ယူလေ
‘ပြု’မူလေးနဲ့ရေး။
‘စု’ပါ ‘တု’ပါ
‘ပြု’စုကာဝါသနာနဲ့ရေး။
အမျိုးဘာသာ၊ သာသနာ
အမျိုးဂုဏ်နဲ့မြှင့်တင်ပါ။
စာပေပညာ၊ စေတနာ
စာပေဂုဏ်နဲ့မြှင့်တင်ပါ။
နိုင်ငံအကျိုး၊ ရွက်သယ်ခါ
ဇာတိဂုဏ်နဲ့ မြှင့်တင်ပါ။

Title: ဆည်းဆာတမ်းချင်း
By: ပန်းသီး(ချောင်းသာ)
နှလုံးသားရဲ့ချစ်ခြင်းခံစားမှုနံရံတွေ
ရင့်ရော်နေပြီလား။
နှလုံးသားရဲ့လိုအပ်ချက်တွေ
ဦးနှောက်ကမေ့ထား
အတိတ်ရဲ့ကောက်ကြောင်းအချို့
နွမ်းကျေမွလို့သွား။
မလန်းတော့တဲ့ အာရုံက
နိဂုံနောက်မှာထား။
ရှုံ့တွနေတဲ့ အရေးပြားအက်ကွဲပါးပိန်ကို
နမ်းရှိုက်ဦးမှာလား။

Title: ကလောင်ကိုင်ရင်းရှေ့ဆက်ခြင်း
By: ကိုရွှေတိ
ငါနဲ့မှန် ရင်ဆိုင်မိ
မှန်ထဲမှာ သိခဲ့တယ်။
မှန်ပေါ်က အဘိုးအို
စိတ်ကပျို ရုပ်ကအို
ခေါင်းပေါ်က ဆံပင်ညို
အဖြူရောင်ထင်နေဘိ
ငါမသိခဲ့လေတယ်။
ငါးရိုးဝါးလာတဲ့သွား
ထမင်းဝါးလို့မကောင်း
ဇရာတွေထောင်းပြီပေါ့။
ခြောက်ကပ်ကပ်အသားရေ
ပါးရေနာရေတောင်တွန့်
ငါအားတွေမရွံ့သေး
ကဗျာတွေရေးဦးမယ်။
အို ကလောင်နဲ့ဖြိုခွင်း
စကြာဝဠာတောင် အရောင်လက်
တိုင်းပြည်အတွက် အရောက်တက်
မနက်လင်းလက်စေတယ်။
ဖန်တီးတဲ့ သူကအို
ကဗျာက နုလျက်ပျို
တေးအလှသီဆိုရင်း
ကလောင်တံ မှောင်ယံခွင်း
ကလောင်ကိုင်ရင်း ရှေ့ဆက်နင်းမယ်။

Title: အိုအေစစ်
By: ဦးကြည်မောင်
ကဗျာပညာ မင်လွန်းစွာကြောင့်
ခန္ဓာချို့ယွင်း နာအိုမင်းလျက်
ဘယ်နင်းညာမြှောက် ကားဂိတ်ရောက်အောင်
စိတ်ရှေ့ဆောင်သည် ဖိုးမောင်ရေးစပ်ချင်သမို့ပါတည်း။
ပြေးခပ်လျှင်လျှင် အရင်တက်ထား
ထိုလိုင်းကား၌ ခြေဖျားထောက်ထောက်
လက်မြှောက်မြှောက်နှင့် ဟိုရောက်ဒီယိမ်း
ကားကူဟိန်းဟောက် ရှေ့နောက်ထိုးတိုး
မကြည့်ဆိုးလည်း အမျိုးသာကီ
ဘာမထီမို့ စိတ်ရည်မဖောက်
မေတ္တာရောက်သည် ပန်းပေါက်သည်သို့ပါပေတည်း။
ဆူးလေမြတ်ရှင် ဝိုင်းကွေ့ဝင်ပြီး
မနီးမှတ်တိုင် လက်ကိုကိုင်၍
မငိုင်ချက်ချင်း အမြန်ဆင်းဟု
သူမင်းကြား မှတ်ယူထားသို့
သူ့ကားပေါ်က မြန်မြန်ကြွလို့
တွန်းချပို့လည်း တို့ကျွန်မျက်မွဲ
သည်းခံရဲသည် မဆဲလျှင် ဖြစ်သမို့ပါတည်း။
အားဆစိတ်ခိုင် ခပ်ယိုင်ယိုင်ဖြင့်
ဆွဲကိုင်လက်ရမ်း လှမ်းပြီးလှမ်းသည်
ထက်နန်းစာပေ ဗိမာန်သို့ပေတည်း။
စိတ်ကြံလို့သာ ရောက်ရှိလာပြီ
ဒု-ထပ်ညီမှာ ရေကြည်တွင်းမှ
နှလုံးလှဖြင့် သုံးရခါခါ
အေးမြရာသို့ ဖန်ဝါနေမင်း
အရောင်ပြင်းမှ ချက်ချင်းသီတ
လစန္ဒသို့ ကြီးစွာမီးပုံ
ရေခဲအုံသို့ ပူကြုံခပင်း
ပျောက်ဘိကင်းလှစ် လယ်တွင်းစောချစ်
ထိုင်ကာဟစ်ပြီး အချစ်ဆရာ
မြင်းမူဌာက ကဗျာခေါင်ရိုး
မောင်နိုင်မိုးလည်း ဖြိုးဖြိုးမစဲ
ငယ်ကတဲ(တည်း)နှင့် ခုလဲ(လည်း)စပ်လာ
ထပ်တစ်ရာလား ကဗျာဓားကို
ရွတ်ထားရွရွ သီဆိုပြ၍
မနရွှင်ပျော် သာဓုတော်ကြီး
မြင်းမိုရ်ဟီးအောင် စည်တီးဆောင်မည်
လူ့ဘောင်ပြည်လုံး ညံစေသတည်း။

Title: တုနှိုင်းမဲ့ မေမေ
By: လရိပ်လေ(မောင်းမကန်)
မေမေ့မေတ္တာ၊ နှိုင်းဆိုရာမဲ့
ဝမ်းကြာတိုက်ဝယ်၊ လူမမယ်ခင်
သွယ်သွယ်ကြုံရ၊ ဝဋ်ဒုက္ခကို
ရွှန်းမြလနှယ်၊ စိတ်မှန်းရွယ်၍
ကာကွယ်စောင့်ရှောက်၊ လူလားမြောက်အောင်
မကြောက်သေဘေး၊ ရင်မှသွေးကို
အလေးခံကာ၊ လွယ်ရရှာသည်
ကြင်နာဝေဖြာမေ့မေတ္တာ။
မွေးဖွားသန့်စင်၊ လူဖြစ်စဉ်ဝယ်
သိမြင်အပ်ရာ၊ တတ်ပညာကို
ညွှန်ကာသင်ပြ ၊ ဘဝလှရာ
ဆုံးမရှာသူ၊ အမေဟူကား
သွင်တူလမင်း၊ ငွေရောင်ဆင်းနှင့်
ထွန်းလင်းတောက်ပ၊ အေးမြလှ၍
စမ်းကျရေနှယ်၊ မေတ္တာသွယ်။
အရွယ်ရောက်လာ၊ အချစ်ရှာ၍
အိမ်ရာထောင်ထား၊ ခွဲခွာသွားလည်း
ပွားများမေတ္တာ၊ ဆုတောင်းကာဖြင့်
လာရာမျှော်မှန်း၊ စိတ်မှာတမ်းတ
အလွမ်းမျက်ရည်၊ ကြိတ်၍သီကာ
မမီနိုင်ရာ ၊ ပြိုင်သူသာရှုံး
မှန်ရာဖွဲ့ထုံး၊ မေမေ့ပြုံး။
အနန္တဂိုဏ်းဝင်၊ ကျေးဇူးရှင်ပင်
ဂုဏ်အင်မြတ်စွ၊ မေမေ့လှသည်
နေစပျောက်ကွယ်၊ မှောင်သည့်နှယ်လည်း
ညှိုးရော်မနွမ်း၊ မေတ္တာပန်းဝေ
လန်းဆန်းနေမှာ၊ အစဉ်သာမို့
မကွာရိုကျိုး၊ စဉ်ရှိခိုးမည်
မြတ်နိုးတည်လျက် သမီးတွက်။

Title: ကျောက်သင်ပုန်း
By: ပညာဗိုလ်(ကျောက်ဆည်)
ကျောက်သင်ပုန်း ကျောက်သင်ပုန်း
ရှေးခေတ်သုံးတဲ့ ကျောက်သင်ပုန်း
ကျောက်သင်ပုန်းနဲ့ ဘာလုပ်တယ်
စာရေးစသင်တယ်။
ထိုခါမှကွယ် နောင်တစ်ခေတ်
စာဆိုရှင်ကြီးဖြစ်။
ကျောက်သင်ပုန်း ကျောက်သင်ပုန်း
ခုခေတ်သုံးတဲ့ ကျောက်သင်ပုန်း။
ကျောက်သင်ပုန်းနဲ့ဘာလုပ်တယ်
ဂိမ်းတွေကစားတယ်။
အသားတွေဖယ်၊ အရိုးချစ်
ကျောင်းစာ တာဝန်လစ်၊
နှောင်းခါ မျက်လုံးနစ်။
ကျောက်သင်ပုန်း ကျောက်သင်ပုန်း
ခုခေတ်သုံးတဲ့ ကျောက်သင်ပုန်း
ကျောက်သင်ပုန်းနဲ့ ဘာလုပ်တယ်
သုတရှာမှီးတယ်။
ကမ္ဘာကြီးဝယ် နောင်တစ်ခေတ်
စွယ်စုံရှင်ကြီးဖြစ်။

Title: မြန်မာပြည်ရဲ့သူရဲကောင်း
By: အမည်မသိ
ကျွန်မနေတာ ဗဟန်းမှာ အမေစုအိမ်နဲ့
နီးနေတာ
မေစုဟာ၊ ဗိုလ်ချုပ်သမီးမို့
အမျိုးသမီးထုတွက် ဂုဏ်ယူစရာ။
ကမ္ဘာကျော်တဲ့ အမေစုဟာ၊ သတ္တိရှိလို့ပါ။
မြန်မာပြည်ရဲ့ ဂုဏ်ယူစရာ ဒေါ်စုရှိနေတာ
ပြည်သူ့အပေါ် မေတ္တာထား
ကိုယ်ကျိုးစွန့်တာများ။
တစ်ကမ္ဘာလုံးကဂုဏ်ပြုတာ၊ အမေစုလုပ်ရပ်ပါ။
မြန်မာပြည်ရဲ့၊ ဂုဏ်ယူစရာ
အောင်ဆန်းစုကြည်ပါ။
ဗိုလ်ချုပ်သမီး အာဇာနည်
အောင်ဆန်းစုကြည်လာပါပြီ။
ဗိုလ်ချုပါအမည်ဘယ်လိုခေါ်
အောင်ဆန်းဗိုလ်ချုပ်နော။
ကိုလိုနီလက်အောက်၊ နှစ်တစ်ရာ
ကျွန်သပေါက်ဖြစ်ခဲ့တာ။
သူ့ကျွန်ဘဝ နေမရ
စုပေါင်းတော်လှန်ကြ။
ဗိုလ်ချုပ်သီး အမေစုက
အောင်ဆန်းလိုပဲဗျ။

Title: မြစ်တစ်စင်းရဲ့ကံကြမ္မာ
By: ချစ်စည်သူ(ဒေါ်ခင်မူမူငြိမ်း)
ဧရာဝတီ ဧရာဝတီ၊ အမိကဲ့သို့ ဧရာဝတီ။
ကျေးဇူးတရား အလှများနှင့်
သူ့အကြောင်းကို ပြောရင်မပြီး
ရေစီးအလား စဉ်ဆက်များ၏
ကြာခဲ့ပါပြီ ဧရာဝတီ။
အို ဧရာဝတီ ဧရာဝတီ
စစ်ကိုလည်းကြုံ၊ အဖုံဖုံသည်
ကြုံခဲ့ဆုံခဲ့ဖူးခဲ့ပါပြီ။
အော် ဧရာဝတီဆိုခဲ့ပါပြီ
ငိုခြင်းရှည်တို့ နေ့တေးညတေး
စစ်ဘေးစစ်ရေး၊ ရောရောထွေးထွေး
နေ့မှာလည်းငို၊ ညလည်းငိုနှင့်
အမေငိုခဲ့တာကြာပြီပဲ။
အင်း သက်ပြင်းသံပြင်း ဒီငိုခြင်းတွေ
သံစုံထွေပြီ ဆိုဆိုငိုငို၊ အမေဆိုခဲ့။
အိုး ဘယ်လိုဘယ်ကံ ဖန်လာစေဦး
အမှိုက်သရိုက် အလိုက်အထိုက်
စီးခဲ့ရေစီ မြောပြီး မြောပြီး
သိမ်းဆည်းမထား သွားစေသား။
အယ် အမေ့ကိုလေ ပိုင်းတစ်ပစ်ပြီး
ဟိုမယ်ဒီမယ် ရေကာတာဆည်
သွယ်သွယ်မပြီး ငြီးငြီးဆန္ဒ
အမေ့အလှ ပျက်စီးခဏ
ကြည့်ကြကြုံကြ ဆိုးလှပါသည်
ဘာကိုလိုလို ဆိုဦးစို့။
အလိုအမေ့ရင်တွင်း သက်ဆင်းဖြားခံ
မချွင်းမချန်၊ ပြောချင်ပြန်လည်း
အမေ မပြောသာခဲ့ပြီ။
ငိုသာငိုကြွေး၊ ငိုတေးဖြစ်ဖြစ်
ချိုသာဆိုအေး၊ ချိုတေးဖြစ်ဖြစ်
ဖြစ်ပုံပျက်ပုံ၊ အလုံးစုံကို
ဘယ်လိုကြုံကြုံ၊ အမေမဖြုံ
ဖြစ်အင်လည်းစုံ၊ အမေ့ပုံကို
ဘယ်ခါကြည့်ကြည့် ရင်မှာထိသည်
အိုဘယ့် အမေသည် ဧရာဝတီ။

Title: မြေကြီးနှင့်တူသော စိတ်
By: ကျော်ဇင်ဝင်း
မြေ၌နေသူ လူတို့မူကား
ထိုလူယိုပစ် မစင်ညစ်များ
စဉ်စစ်မလျော် မြေ၌ပေါ်၏။
မြေသည် ငြင်းဆန် လက်မခံဟု
တုံ့ပြန်သည့်စိတ် မယိုဖိတ်ခဲ့
ညှိုးငယ်စိတ်မရှိ တည်ငြိမ်ဘိ၏။
လူတို့သည်ပင် အလှဆင်လို
ပန်းပင်ပျိုးစိုက် မြေပေါ်၌တည့်
ကန့်ကွက်တွန်းလှန် မငြင်းဆန်ခဲ့
တစ်ဖန်လိုလား မရှိငြားတည့်။
ကောင်းဆိုးနှစ်တန် ပြန်အလှန်ကို
ရည်သန်စိတ်တွင်း မသွတ်သွင်းခဲ့
မြေနည်းထုံး ပမာသုံးရန်
လုံးလုံးဆန္ဒ လွန်ပြင်းပျ၏။
သာဓုသံမြည် ဝေဝေစည် လော့။

Title: ရန်ကင်းသား
By: (ရွှေမိုဃ်း)ရန်ကင်း
ရန်ကင်းမြို့ရဲ့ တည်နေရာ
အရှေ့ပိုင်းဒဂုံမြို့နယ်ပါ။
အနုပညာရှင်အများအပြား
ဒို့ရန်ကင်းမှာရှိပါသလား။
သာယာလှတဲ့ အင်းလျားကန်
ဆီဒိုးနားဟော်တယ်နဲ့ မျက်နှာချင်းဆိုင်။
အထင်ကရ ရန်ကင်းဈေး
အနောက်ရန်ကင်းမှာရှိနေသေး။
သတ္တုတွင်းရုံးနေရာ
ကလေးဆေးရုံဖြစ်သွားတာ။
အရှေ့အနောက်ပိုင်းခြားထား
ဂျိုးဖြူပိုက်လုံးကြီးပါလား။
ရန်ကင်းမြို့ရဲ့ ကျက်သရေဆောင်
မိုးကောင်းစေတီ ဖူးရအောင်။
ဂွတ္တလစ်ဈေးရဲ့ နေရာဟောင်း
ရန်ကင်းစင်တာမှတ်လို့ကောင်း။
ရန်ကင်းသားဖြစ်တာ ဂုဏ်ယူစရာ
ဘယ်နေရာရောက်ရောက်မမေ့နိုင်ပါ။
အဝေးရောက်ငယ်သူငယ်ချင်းများ
ရန်ကင်းမြို့ကို ပြန်လာပါလား။

Title: နီလာရတုမှ စိန်ရတုသို့
By: နီလာထွေး(ရုက္ခ)
အကြည့်ချင်းဆုံ၊ စိတ်အာရုံတွင်
သည်းငုံပွင့်ဖူး၊ အချစ်ဦးမို့
အရူးအမူးချစ်မိသည်။
ရယ်ရယ်မောမော၊ တသောသောလျှင်
သူ့ပြောသံလေး၊ စိတ်အတွေးနှင့်
မဝေးတော့ဘူးထင်မိသည်။
ချိုရွှင်ပျပျ၊ တဖွဖွပင်
နှုတ်မှမြည်တမ်း၊ မှာချင်စည်းလည်း
အလွမ်းမျက်ရည်ဝေမိသည်။
တစ်နေ့မပြတ်၊ မမေ့ရက်ကြင်
နှစ်သက်ရင်မှာ၊ ချစ်ချင်ပါလည်း
ရှည်ကြာရက်များဆွေးမိသည်။
တွေးတောစိတ်ရည်၊ နှုတ်မတည်လည်း
ယုံကြည်လေးမြတ်၊ အသက်ဆက်၍
ချစ်တတ်သူမှာယုံမိသည်။
ဆုံးဖြတ်ချက်ချ၊ မမေ့ကြကြေး
ငွေလသာလျှင်၊ မောင်မယ်ကြင်ဖို့
သူပင်စေစားခဲ့တော့သည်။
မယုံမရဲ၊ စုံညီနွှဲပျော်
ချစ်ပွဲမျှော်ရည်၊ ခရီးသည်လမ်း
လျှောက်မည့်လက်ကမ်းပေးမိသည်။
အသက်ထက်ဆုံး၊ ပစ်မမုန်းဘူး
အပြုံးချိုမြ၊ ချစ်လက်စကို
ဖြတ်မရအောင်ခိုင်ခဲ့ပြီ။
ပြန်လည်တမ်းတ၊ တို့ဘဝကို
မှန်းဆကြည့်သော်၊ ဆယ်စုကျော်သည်
ချစ်ဖော်သက်တမ်းဆက်ခဲ့ပြီ။

Title: ရွာတန်းရှည်
By: မေမြတ်မွန်
တိုင်းဧရာရွှေ
သာယာဝေ
ရွာတန်းရှည် “တပင်ချောင်း”မြေ။
ရိုးဖြောင့်ဖော်ရွှေ
ကရင်ဆွေ
ရိုင်းပင်ချစ်ဆွေ တူယှဉ်နေ။
သာသနာမွေ
ထိန်ပါပေ
“ရွာဦးစေတီ”သိသက်သေ။
မင်္ဂလာတွေ
သင်ပါချေ
ရွာလယ် “ဘုန်းကြီးကျောင်း”မှာလေ။
ရိုးရာမသွေ
ထိန်းသိမ်းစေ
“ကောက်သစ်စား”လို့ နှစ်ကူးပေ။
ရှေးထုံးနည်းထွေ
ရိုးရာမွေ
“လိပ်ပြာခေါ်ပွဲ” နွှဲကြပေ။
ယာဉ်ကျေးမှုမွေ
ကမ်းဆင့်စေ
စုဖွဲ့ “ဒုံး”က မြိုင်လှပေ။
လှော်ခတ်ရဲစေ
ညီနောင်တွေ
“ရွေး” ပေါ် “ဝါး” တစ်လုံးနဲ့လေ။
တံတားလမ်းမြေ
ကန်တွင်းရေ
စုပေါင်းအားနဲ့ တည်ခဲ့ပေ။
ရွာကျက်သရေ
လွန်တင့်နေ
ကျောင်းတက်ခေါင်းလောင်းသံတွေဝေ။

Title: အများထဲက
By: မိုးမြေ(ပေါက်)
မထူးဇာတ်ခင်းပြီး
အဖြစ်မှန်ကို သိုးရေခြုံ
လုံပြီအထင်နဲ့ ကခုန်ကြည့်
ဇွတ်မှိတ်လို့ ကြိတ်ကာမျို
ဆို့နင့်နင့်ရင်မှာ
ဝေဒနာတစ်ချက်
ခါးသက်သက်ဆိုပေမယ့်
ပျားစက်လို့ထင်ခဲ့
လတ်စသတ်တော့ မိုးခါးရေပဲ။

Title: အဇ္ဈစတ္တရဲ့မြူ
By: သစ္စာမြတ်
ဒဏ်ရာအားလုံးရဲ့အဖြေက မပြတ်သားခြင်း
တရွေ့ရွေ့ချဉ်းနင်းလာတဲ့ ခြေလှမ်းများ
မလာနဲ့တားဖို့လဲ အင်အားမရှိ
အဆုံးထိခွင့်ပြုဖို့လဲ သတ္တိနည်း
ဟုတ်တယ် ကိုယ်ကမရဲဝံ့ဘူး
နောက်ပြီး နည်းနည်းလဲ ရုးနေသေးတာ
မာကျောအေးစက်တယ်လို့တော့ မစွပ်စွဲနဲ့
ဘယ်လောက်ထိရှိခဲ့ဖူးမှန်း မသိရင်
ရင့်ကျက်ချင်ယောင်ဆောင်တယ်ဆိုတာ
ထုံဆေးကြောင့် မနာကျင်ရသလိုမျိုး
အာရုံခံနာဗ့်ကြောတွေကို ခိုးယူဖွက်
ဝေဒနာ မသိရုံသက်သက်မျှသာ။

Title: အမျိုးဘာသာသာသနာထိန်းသိမ်းကြပါ
By: ထွန်းအောင်
ဝါကျွတ်ချိန်ခါ ၊ ပြည်မြန်မာတွင်
သူငါအများ၊ ပျော်ပျော်ပါးပါး
ဘုရားဖူးကြ၊ လှူဒါနလည်း
ပြုကြပါမည်၊ မြန်မာပြည်ဖွား
သည်မြန်မာများ၊ သတိထားဖို့
မှာကြားလိုရာ၊ ရှိနေပါသည်။
ထိုရာသည်ကား၊ သမီးသားတွေ
မျိုးခြားဘာသာ၊ ပြောင်းသွားကာပင်
မျိုးဘာသာပျက်၊ ဖြစ်သွားချက်ကား
ရေတွက်မရ၊ များပြားလှသည်။
ထို့အတွက်ပင်၊ မြဲအစဉ်သာ
စိတ်တွင်စွဲထား၊ မိဘများက
ဝတ်ငါးပါးနှင့် ၊ သားသမီးများ
ဝတ်ငါးပါးကို ၊ ထင်ရှားမပျက်
ထိန်းသိမ်းလျက်ပင်။
ဆက်လက်၍သာ
ဗုဒ္ဓဘာသာ ၊ မြန်မာပြည်မှာ
မြဲဖို့ရာနှင့်၊ မြန်မာမျိုးများ
မပျက်သွားရေး၊ ဦးစားပေးကာ
ကြိုးစားပါဟု ၊ မေတ္တာပွားကာ
ရေးသားပါသည်။
မြန်မာပြည်မှာ
ဗုဒ္ဓဘာသာ ၊ သာသနာသည်
မြဲစွာတည်လျက် ၊ အားလုံးကျန်းမာ
ရွှင်လန်းကာပင် ချမ်းသာကြပါစေသတည်း။

Title: ပွဲစာဆို (စာဆိုတော်နေ့သို့ ရည်ရွယ်လျက်)
By: ကိုရွှေဝင်းသန့်
သူ့နယ်မှာလည်း ပွဲစာဆို
ကိုယ့်နယ်မှာလည်း ပွဲစာဆို
တို့ဆီမှာ ဝေဝေလျှမ်းပါတဲ့
မြန်ပြည်စို စာဆိုပန်းရယ်က
လန်းလျက်ပါကို။
ဆို အပြောတွေနဲ့
ဟောလေမကွဲ့ပညာကို
စာဆိုကပေး။
ခက်ခဲကိုကျော်
လက်တွဲကာတူပျော်ပျော်နှင့်
စာဆိုကျော် နတ်တော်လမှာလ
စာကဝေ ဟောတာတွေမှတ်ရအောင်
အပေါင်းအသင်း ရောင်းရင်းများရယ်
နားဆင်စို့လေး။

Title: လက်ဆောင်
By: အရိပ်မင်း
သံယောဇဉ် အမျှင်တန်း
ရှင်ခန်းတွေ ဘယ်လိုဖြတ်ဖြတ်
မမုန်းရက်နိုင်ပါဘူးကွယ်။
သိပ်ချစ်မိသူမို့
အပြစ်ဆိုကာ စိမ်းသွားလည်း
နှလုံးသားက အစဉ်သတိရနေသူပါ။
ဘဝဆုံးထိ ချစ်ကြမယ်လို့
ကတိစကားတွေ ဘယ်လိုဆိုဆို
ရှေးရေစက်ကံ နည်းခဲ့တာအမှန်ပါ။
ထားခဲ့လို့ နေခဲ့ရတယ်ဆိုပေမယ့်
ဝေးသွားခဲ့လို့ သတိရနေတာ
ချစ်သူ မသိလေရော့သလား။
လမ်းခွဲထားခဲ့ခြင်းရဲ့ ရလဒ်က
နာကြင်မှုတွေ ရင်မှာပိုက်လို့
နောင်ဘဝထိ ဆက်ချစ်နေမယ့်သူပါ။
အသည်းနှလုံးဆိုတာ
နုနယ်တဲ့အရာမို့
မရက်စက်ပါနဲ့တော့လား။
ရှောင်ဖယ်ကာနင်ထွက်ပြေးလည်း
အတင်းလိုက်ခွင့် မရှိတာမို့
အသည်းနှလုံးလက်ဆောင်ပေးလိုက်မယ်။

Title: လော်ကာရွာ
By: စိမ်း
“ရွှေမင်းဝံ”တည့်
မည့်အမည်ထား၊ ဘိုးဘွားရိပ်သာ
နားခိုရာနှင့်၊ ကြည်သာအေးကြောင်း
ကောင်းမြတ်ဓမ္မ၊ တရားပြရာ
ယာယီမဏ္ဍပ် ဝါးသစ်ပေ။
မြို့မြောက်သို့လာ၊ မင်္ဂလာဒုံ
ဝါယာလက်ဗျို့၊ ကျိုက္ကလို့ရှင်
အမြင်သာစွ၊ မြို့ပြရပ်ရွာ
စိမ်းသစ်သာစေ၊ “ဂျိုးဖြူ”မြွေနှင့်
သောက်ရေသုံးရေ ဖြန့်သည်လေ။
ချစ်ခြင်းသံဝေ၊ မောင်မိုးဆွေနှင့်
မမေဇင်မြင့်၊ ဂုဏ်တင့်စေသား
စုလျားရစ်ပတ် ၊ ရက်မြတ်ချိန်ခါ
ကြွပါကြွပါ၊ ဆွေသဟာ
မင်္ဂလာလော်ကာဖြင့်ချွေ။
အဘဦးခင်၊ သက်ခြောက်ဆယ်တွင်
ကွယ်လွန်ပြောင်းသွား၊ ဘဝတစ်ပါး
ညှိုးငယ်စိတ်ထား၊ ဖိတ်ခေါ်ကြားသည်
တရားရှုမျှော် ၊ ကြွနာတော်မူ
အော်ရှာ လော်ကာဖြင့်လေး။
သခွားသီးသုပ် ၊ ရှောက်သီးသုပ်လေး
ရှုးရှဲဂွေးချို ၊ သွားရည်ယိုဖို့
မချို့သင်္ဘော ၊ မြင်းခွာရောရှင့်
ဟော လာပြီနော်၊ တကြော်ကြော်ခေါ်
ကလေးမျှော် လော်ကာတည့်လေး။
သာရေးနာရေး ၊ ဈေးလှည်းမဲဝေ
ရပ်မှ ထွေထွေ၊ သိကြစေမင်း
သတင်းကြေညာ၊ ပြည်ရွာသာကြောင်း
ခေါင်းလောင်းမမည် ကျယ်ဝေစည်၏
ဒူဝေဝေ “ မောင်းလော်” နှင့်လေး။

Title: ကျေးဇူးကမ္ဘာ
By: သူရပိုင်စိုး(ငဝန်သား)
သင်ဆရာ
မြင်ဆရာ
မိန့်အမှာလျှင်
သွန်းဖြာတွေးဆ ၊ မြတ်ဂုဏ်လှဖို့
“ဘဝ”မြစ်ပြင် ၊ လှိုင်းသက်ဆင်ဖို့
“ရင်ခွင်”ရွှင်နူး၊ မြတ်ဂုဏ်ထူးဖို့
“ဖော်ကျူး” ထွန်းပ၊ နိုင်ငံလှဖို့
နိုးထမြော်မြင်၊ ပြည်သစ်လွင်ဖို့
ကြည်ရွှင်စိတ်ကူး၊ ဆန်းသစ်ထူးခြား
ဓိဌာန်အားဖြင့် ၊ စဉ်နိုးကြားဖို့
မွေးဖွားသွန်သင်၊ ရွှေလှိုင်းဆင်ကာ
ရွှေရင်ခုန်ထူး ၊ ရွှေစိတ်ကူးများ
ရွှေခြူးလင်္ကာ၊ ရွှေမြန်မာတွေ
ရွှေလွှာထွန်းတင့်၊ ရွှေဂုဏ်ဆင့်ဖို့
ရွှေဝင့်ဝါဝါ ၊ ရွှေမင်္ဂလာသွင်
အရောင်ဆင်သ ၊ လှဂုဏ်တင့်စေသော်။
ဂုဏ်ဆောင်ထွန်းပ ၊ လှဂုဏ်ဝင့်စေသော်။

Title: စုပုံချစ်
By: ကလျာနွယ်
ဖေဖေဒေါက်တာ
ချစ်ရတာ
သားလေးဟယ်ရီပါ။
မေမေတူးတူး
အချစ်ထူး
သားလေးတယ်ရီမြူး။
ပြုံးရယ်နေတာ
ချစ်စရာ
ပါးချို့လေးနဲပါ။
သားလေးကြီးရင် ဘာလုပ်မယ်
မေမေမေးချင်တယ်။
တိပါဘူးကွယ်မေမေရယ်
မံမံချားချင်တယ်။
ချားပြီးရင်ကွယ် ချော့အုံးမယ်
တားတားချူးပေါက်မယ်။
စားလိုက် ဆော့လိုက်
သူ့အကြိုက်
ခလေးဘာဝသူ့စရိုက်။
သားလေးကြီးရင် ဘာလုပ်မယ်
ဖေမေမေးချင်တယ်။
ယူတွေကိုချေးထိုးမယ်
တွားတွေနုတ်ပါမယ်
တားတားချေးတုမယ်
မပီကလာသူ့စကား
အဖေအမေချစ်တဲ့
တစ်ဦးတည်းသား။

Title: ဆေးရုံ
By: စိုင်းမြတ်ဟန်သူ
အရေးပေါ်လူနာ
သေတော့မှာ
မြန်မြန်လုပ်ပါဗျာ။
ခဏနေရင်
ဆရာလာ
သက်သာသွားမှာပါ။
မလာခင်မှာ
နာလိုပါ
မခံနိုင်တော့ပါ။
နာလျှင်မနှေး
မေ့ဆေးကျွေး
ပျော်အောင်သိပ်ပေး
အမေ့တေး။
မဟုတ်ရပါ
ချစ်လူနာ
ဆရာကယ်မှာပါ။
ဆရာကယ်ဖို့
အဖြေထုတ်
ဆရာက ငုတ်တုတ်။
ငုတ်တုတ်မလို
ငွေပဲလို
ထုတ်ပါမနှေး၊ အခုပေး။

Title: အလင်းထဲကအမှောင်
By: ကျော်စိန်(ကန်တော်လေး)
မကျိုမချက်
စိမ်းသက်သက်ကို
နှစ်သက်ပါလျှင် သင်သောက်ပါ။
ကျိုချက်ပြီးမှ
သင်သောက်ရလည်း
များလှအာဟာရ ရမည်မှာ။
တစ်မျိုးဖောက်ချဉ်
ဒိန်ခဲပင်
သုံးလျှင်ကျိုးများရှိလှစွာ။
ကျိုချက်ပျစ်နှစ်
မလိုင်ဖြစ်မှ
အပြစ်ဟုထင်
မကောင်းမြင်သည်
နို့တွင် အလျဉ်းပြစ်မရှိပါ။

Title: ရန်ကုန်သူ
By: ကိုချို
မိခင်မာတာ ၊ ပြည်မြန်မာ၏
သည်းချာရင်နှစ် ၊ မှန်ကင်းဖြစ်သည်
သစ်ဆန်းထွေစုံ ၊ မြို့ရန်ကုန်။
သမိုင်းရှည်လျား၊ ပြည်ထောင်အားဖြင့်
ပြည်သားပြည်သူ၊ ချစ်ကြည်တူမျှ
ထူထောင်ကြသည်၊ ပြည့်လှအမွန်
မြို့တံခွန်သည်၊ နစ်နွံစော်ကား
စနိမ့်ပါး၍ ၊ ထင်ရှားမြို့တော်
စင်စစ်သော်မှ ၊ ကြားသော်မကောင်းိျ
ဒုက္ခပေါင်းနှင့် ထောင်ထောင်းညက်ကြေ
ဆင်းသက်လေပြီ၊ ပျက်လေအခင်းဒုက္ခတွင်း။
အမိမြို့တော်၊ သနစ်ဖော်သော်
ခေါ်သည်ပညတ်၊ လင်ပစ်အပ်သည်
လစ်လပ်တစ်ခု ၊ ရင်ကိုထုလို့
စုစည်းလက်အား၊ သမီးသားဖြစ်
အားထားလေရာ၊ ရွှေပြည်သာ။
သခင်စွန့်ငြား ၊ မညည်းအားပြီ
သားချစ်ဒဂုံ ၊ တောင်မြောက်စုံရာ
ရဂုံသာထီး၊ လှိုင်သာကြီးကို
တနည်းနောက်ကျန်၊ ရွှေပေါက်ကံနှင့်
အမြန်ခေါ်လာ၊ ရွှေပြည်သာရယ်
မကြာယခု၊ ဘုခရုတို့
လူမှုပညာ၊ စားစရာပင်
ခါးမှာဝတ်ကင်း၊ ကျန်းမာယွင်းသည်
မင်းရဲသခင်မြင်စေချင်။
ဇနီးချန်ရစ် ၊ သားချစ်သမီး
ပစ်ခွာပြီးသော်၊ နေပြည်တော်ယိမ်း
ချော်ကာတိမ်းသည်၊ ပြည်ထိန်းမျက်ရှင်
မြတ်သခင်တို့ ၊ မြင်လှည့်စေချင်
ကောင်းစေလွင်သစ် ရန်ကုန်ခေတ် ။

Title: ကျွန်တော်တို့ရဲ့ ရွာကလေး
By: ထီလာ-ရွှေသိင်္ဂီ
ထနောင်းပင်လေးက ရွာအဝင်
ရေချမ်းအိုးနှင့် အလှဆင်။
ညောင်ညိုပင် ရွာအရှေ့ဖျား
စေတီများနှင့် ပူဇော်ထား။
အထက်တန်းကျောင်းလေးက ရွာထိပ်မှာ
ကလေးများနှင့်ပျော်မွေ့စရာ
ကျောင်းသူကျောင်းသား တပည့်များ
ပညာရေးတွက် လွန်ကြိုးစား။
ရွာကလေးကို အလှဆင်
လယ်ယာလက်မှုလုပ်ငန်းခွင်
တေးငှက်သံစဉ် မြူးရွှင်ပျ
ကျေးလက်တို့ရဲ့ သဘာဝ။
သစ်ပင်လေးများ စိမ်းစိုစို
ရွာကလေးသို့ လာစေလို
လာပါလို ခရီးမဝေး
ကျွန်တော်တို့ရဲ့ ရွာကလေး။

Title: လည်လည်
By: မနီနီမြင့်
ရင်ခွင်ထဲက လူလေးငယ်
ချစ်ဖို့ကောင်းလှတယ်။
သားငယ်လေးရယ် ငိုပါနဲ့
မေမေချော့မယ်ကွဲ့။
ဆိုးနွဲ့ပြီးတော့ ငိုတဲ့ခါ
မေမေစိတ်မောတာ။
တော်ကြာ ဖေဖေပြန်လာတော့
လည်လည်သွားမယ်ပေါ့။

Title: ကြည့်
By: အိမ်ကောင်း(မြန်မာစာ)
လောဘအတွက်
ဒေါသထွက်နေတဲ့ သူတွေ
သောကအတွက်
မောဟဖက်နေတဲ့ သူတွေ
လောကအတွက်
ဩချဖို့ခက်နေတဲ့ သူတွေ
ဒါကိုလည်းပဲ၊ သဘာဝတရားလို့
ဆိုကြပါစို့။

Title: ရင့်ကျက်ပင်အို
By: ခိုင်ဇာနွယ်
ဝသုန်မြေထက်၊ အကြွေဆက်တဲ့
ရွှေရွက်တွေကြား၊ ချောက်ချား
မြောက်မြားစွာသော၊ ရွက်ကြွေတောကို
နှမြောတမ်းတ၊ နွမ်းလျလျဖြင့်
ငိုနေသလား သစ်ပင်အို။
စာနာသလို၊ ကြင်နာပိုလည်း
ပင်အိုရင့်ကျက်၊ တည်ငြိမ်လျက်ပေ
ရက်စက်လေခြင်း၊ ပြစ်တင်ရင်းနဲ့
မုန်းခြင်းမဖြစ်၊ စိတ်မညစ်သာ
ဖြစ်ပျက်ဆိုတာ ဓမ္မတာ။

Title: ကူညီပါ
By: ရဲသူမြင့်
သားသားချစ်တဲ့ မြန်မာပြည်
ရှုတိုင်းတင့်တယ်သည်။
အနောက်ဆီက သတင်းမွှေး
ဘင်္ဂါလီရဲ့ဘေး။
မြစ်ဧရာလေး ချစ်စရာ
မေခ၊ မလိခပေါက်ဖွားလာ။
ထိုနေရာလည်း မငြိမ်းသေး
လက်နက်သံတွေပေး။
လက်ပန်းတောင်းတောင်လည်း ဖြစ်နေတာ
ကိုဝမ်ပေါင်ရဲ့ကျေးဇူးပါ။
ဖော့စ်ပါးရပ်စ်ျတွေကို သူမထုတ်
မီးသင်္ကန်းသာထုတ်။
ရွှေလက်ကလေးနဲ့ခေါ်နေတာ
အေးအေးဆေးဆေးအနားလာ။
မလာရင်လည်း သဘောပဲ
ဘုလ် လက်နက်နဲ့ပစ်မှာပဲ။
လယ်ဆည်ဝန်လည်း မနေပါ
သူ့စကားလေးချစ်စရာ။
ထမင်းတစ်နပ်စာ လယ်သမား
အကြွေးဆပ်ပါလား။
တွင်းထွက်တွေလည်း ကုန်သွားပြီ
သစ်ငုတ်တိုတောင် မကျန်ပြီ။
ကျန်စရာဆိုတာ တစ်မျိုးတည်း
ကြွက်မြွေဖားတွေပဲ။
တိုင်းသူပြည်သား တို့တစ်တွေ
ဒါမျိုးတွေကို မကြိုက်ပေ။
ဒို့နိုင်ငံတိုးတက်ရေး
ဝိုင်းဝန်းကူညီ ဆောင်ရွက်ပေး။

Title: တိမ်နဲ့ရေးတဲ့ဖတ်စာ
By: ဧကံ
တချို့ကနေ၊ တချို့ကည
အချိန်ကို နာမပြောင်း
ကာလအကြောင်းပြောနေကြတာ။
တချို့ကအသစ်၊ တချို့ကအဟောင်း
အမျိုးမျိုးနာမပြောင်း
အခွံဆောင်းနေကြတာ။
တချို့ကအကောင်း၊ တချို့ကအဆိုး
အကြောင်းနဲ့အကျိုးပြ
တောင်းဆိုနေကြတာ။
လာသွားစို့
ကမ်းလွန်နိဗ္ဗာန်ကျွန်းဆီ
ဗိမာန်စွန် ဘုံဖျားမှာ
သုညနဲ့ကရအောင်
ငြိမ်းချမ်းရေး တေးတစ်ပိုဒ်နဲ့
နတ်စောင်းရှင် စောင့်နေလေရဲ့။
သက်တံအနားသတ်မျဉ်းကြောင့်
အကျဉ်းကျတိမ်အောက်မှာ
အိပ်မက်ကိုလက်ပြန်မှောက်
မနက်ဖြန်ရောက်ဖို့
ဝိညာဉ်အစုံကို
ကြယ်မှုန့်နဲ့လဲပြီး
လာ သွားစို့
ကမ်းလွန်နိဗ္ဗာန်ကျွန်းဆီ။

Title: မန်ကျည်းပင်
By: မိုးမိုး
မန်ကျည်းပင်လေး သီးတော့မည်
ဖူးတံဝင့်လို့ချီ။
ယိမ်းနွဲ့ဟိုသည် သူပြေးလွှား
ဘယ်သူစိုက်လို့ထား။
တို့ဘိုးဘွားတွေ စိုက်ခဲ့တာ
များစွအပင်ပါ။
ဝေဆာသီးတာ တို့ခူးစား
ကောင်းစွာ ပျော်လို့သွား။
တို့အားလုံးလည်း စိုက်ကြမယ်
နောင်ခါသားတွေ စားရဘွယ်။
အဲ့ဒါဆိုကွယ် သာယာမဆုံး
ကမ္ဘာမြေဝယ် ပျော်လို့ပြုံး။

Title: ဝါကျွတ်ချိန်
By: ပုပ္ပါးခင်မောင်သန်း
ဝါကျွတ်လရဲ့ သည်ချိန်ခါ
မီးထွန်းပွဲတော်ပါ။
ပျော်ရွှင်စရာ သည်ညချမ်း
မီးရောင်ထိန်ထိန်လျှမ်း။
သီတင်းကျွတ်ရဲ့လပြည့်မှာ
လူကြီးကန်တော့မှာ။
ကျေးဇူးရှင်ဆရာများအား
အမြဲဦးထိပ်ထား။
အပြစ်ရှိလျှင် ကျေအောင်ပင်
နေ့တိုင်း ရှိခိုးချင်။
လေးစားဖွယ်ပင် မြန်မာများ
ဂုဏ်ယူထိုက်စေသား။

Title: အားသစ်
By: မောင်မောင်အေးမြင့်(လှိုင်)
ကျွန်ုပ်အသက် ၊ ခြောက်ဆယ်ထက်မှာ
ရောက်နေပါပြီ ၊ သေမည်ဆိုလျှင်
သေပျော်ပါပြီ။
မသေခင်ထိ ၊ ဘဝင်ကိုထိ
လူတွေကိုသိ ၊ ပေးကြည့်ချင်တယ်။
တစ်နေ့သောခါ၊ သတင်းစာမှာ
စာရေးနည်းသင်တန်း၊ ဖွင့်စခန်းကို
ရွှင်လန်းရင်အေး ၊ ဖတ်ရသေး၏
စာရေးဆရာ ၊ သင်အပ်ပေးမည်
မြင့်မြတ်စေတနာ ၊ မြင်မိပါ၍
လျင်စွာမထောက်၊ ချိန်မီရောက်သည်
နောက်မကျ အချိန်ကောင်းတကား။
ပထမနေ့ ၊ ဖွင့်ပွဲနေ့က
ဆရာကြီးစကား၊ နာကြားရတော့
ရင်ထဲမှာအား ၊ တိုးပွားလာမိ
အသိတွေလက်၊ စွမ်းအင်တွေထွက်
အားအင်တွေဖြစ် ၊ စိတ်မညစ်ဘဲ
ဘယ်လိုတွေး၍ ၊ ဘယ်လိုရေးပါ
ဘယ်လိုနှုံး၍ ၊ ဘယ်လိုကုံးပါ
နည်းပေးလမ်းပြ ၊ အမှန်တွေပို့ချ
စေတနာဆန္ဒ ၊ ပေးဝေငှတဲ့
ဆရာ့စကား၊ ရင်ဝယ်ထားလို့
လူသားကောင်းကျိုး ၊ စဉ်သယ်ပိုးမည်
မျိုးချစ်ယောက်ျား ၊ ငါတကားဟု
ဝင့်ကြွားလိုက်ရပါသတည်း။

Title: မေတ္တာ
By: တိုးရွှေလင်း
နေညိုညို
လေချိုသွေးတော့
မေပျိုအေးလှတယ်။
မလုံပေါင်
ခြုံစောင်လွှမ်းတော့
မေပျိုလွမ်းလှတယ်။
အိုကွယ်
ကိုရယ်ထွေးတော့
မေပျိုနွေးလှတယ်။

Title: အနာဂတ်အိပ်မက်
By: ကြည်ညို
ရက်စက်ကြမ်းကြုတ်
ရမ်းမလုပ်
တဖြုတ်ဖြုတ်နဲ့ “ရှော”ကုန်ပြီ။
ပညာမျက်ကန်း
လူ့ပေါက်ပန်း
ရမ်းသမ်းမှန်းသန်း “ထော”နေသည်။
အမှောင်ခေတ်က
တို့ဘဝ
ဒုက္ခသည်လည်း “ပေါ်”ခဲ့ပြီ။
ဪ
ဤဖြစ်ဆိုးတွေ
ထပ်ပြီး “မွှေ”လည်း
ကြုံလာသမျှ
ရင်ဆိုင်ကြ
“စွမ်းစ” ကိုယ်စီရှိကြစေ။
ရှိပါစေသား ရှိစေသား။

Title: ငါးဖြာဂုဏ်အင် ကျေးဇူးရှင်
By: ဇွန်မိုးအိမ်(ဓာတု)
မြတ်စွာဘုရား၊ ဟောကြားထားသည့်
တရားဒေသ ၊ နှုတ်ထက်ရက
ခဏခဏ ၊ တသသနှင့်
ရွတ်ရဖတ်ရ ၊ မှတ်ကြရဖန်
များလှပြန်သော် ၊ ရှိခိုးကော်ရော်
ဖူးမြော်ကြငြား ကုသိုလ်ပွားလိမ့်။
သံဃာ့ကျေးဇူး ၊ တရားထူးများ
ကြားဖူးကြိမ်ဖန် ၊ များလက်ပြန်သော်
ဘေးရန်အပေါင်း ၊ လှန်ပြန်ပြောင်း၍
သူကောင်းသူတော် ၊ ကောင်းကျိုးမျှော်ကြ
ပေါင်းဖော်မိတ်ဆွေ ၊ တိုးပွားပေလိမ့်။
မြင်းမိုရ်နှိုင်းယှဉ် ၊ ကျေးဇူးရှင်ဖြစ်
မိခင်ဖခင် ၊ ဆရာရှင်နှင့်
အမျှင်မပျက် ၊ ဘဝဆက်က
ရေစက်ဆုံကြ ၊ တွေ့ဆုံရလည်း
ဆပ်ကြကျေးဇူး ၊ အကျိုးထူးလိမ့်။
အနန္တဂုဏ် ၊ ငါးအင်စုံနှင့်
တွေ့ကြုံလာကြ ၊ ဤလောက၌
လောဘဒေါသ ၊ မောဟကင်းက
သုခဘုံစံ ၊ ဘဝဂ်ထံသို့
ရောက်ရန်မုချ သေချာကြလိမ့်။

Title: ဥဩ
By: တိုးသန္တာ(တိုးသန္တာမြင့်)
နေဝင် နေထွက် ၊ ခါခါဆက်၍
ကျေးငှက်သံချို ၊ ကြိုင်တန်းညိုတွင်
မဆိုတစ်လှည့် ၊ ဆိုတစ်လှည့်နှင့်
ဆိုခဲ့ပြန်လည်း ၊ သည်းအူကွဲမျှ
စွဲလမ်းခေါ်ငင်၊ အဖော်မင်ငှက်
တေးစဉ်ဆက်၍ ချိုတော့သည်။
မိခင်ငှက်မ ၊ ဥဥချချိန်
ဘဝအသစ် ၊ သူလျှင်ဖြစ်ခဲ့
အစစ်မဟုတ် ၊ အမယ်ဘုတ်ချည်
ဇာတ်ရှုပ်သည်ကို ၊ ကျီးမဖိုကား
သိလိုငြားလည်း ၊ ချိန်ခါခွဲစဉ်
မျိုးကွဲအသွင် ထင်တော့သည်။
မိသားအစစ် ၊ သူမဖြစ်ခဲ့
အချစ်မဝင် ၊ အပြစ်မြင်ကာ
ရှောင်ကြည်ခွဲထွက် ၊ သင်းကွဲငှက်ငယ်
အားပျက်ခေါ်ငင် ၊ တေးသံစဉ်ကို
ချစ်ကြင်တစ်လှည့် ၊ လွမ်းတစ်လှည့်ဖြင့်
ဆိုခဲ့နွေမှာ ဖြစ်တော့သည်။

Title: နေရာ
By: ခိုင်ပြည်သိမ်း(လခြမ်းမြေ)
ဆွေမျိုးတော့ ရန်သူထင်
သူစိမ်းကြတော့ သူချစ်ခင်
အပြင်အဆင်က ငြိမ်းချမ်းရေး
လုပ်ရပ်ကတော့ စစ်ချီတေး။
ကြက်သီးထမျှ၊ မျိုးချစ်ပြ
အော်ကြဆောင်ပုဒ်၊ ထုတ်ပြီးထုတ်
အလုပ်မဖြစ် ၊ ကျွန်ဇာတ်နစ်။
အဖြူအမဲ ၊ မခွဲတဲ့ပန်းချီကား
တို့များအသည်း စွဲမြဲအက်ရာ
ပြဿနာအတွေးသစ်တစ်ခု။
ဆောင်နန်းအပေါ်
ယောင်ယမ်းကာ အန်ထုတ်ချင်ပေမယ့်
ဖြစ်တည်ရာ ကမောက်ကမက
ရင်ထဲမှာစု။

Title: ဆန္ဒ
By: မိခိုင်နု
ပန်းပုဆရာ၊ လက်ကြမ်းပါလည်း
ရုပ်မှာချောစေချင်ပါ၏။
ပန်းပဲဆရာ ၊ အိုနေပါလည်း
ဓားမှာထက်စေချင်ပါ၏။
အုတ်ဖုတ်သမား ၊ မီးပျော့ငြားလည်း
ခံ့ညားခိုင်ခံ့စေချင်၏။
ကျောက်သွေးသမား၊ မသားနားလည်း
စိန်လားကောင်းစေချင်ပါ၏။
လက်ဦးဆရာ၊ မိဘမှာလည်း
ရင်မှာပေါက်ဖွား ၊ သမီးသားအား
ကြီးမားမေတ္တာ၊ ကရုနာနှင့်
လိုရာပုံသွင်း၊ ဖယောင်းမင်းသို့
ထွန်းလင်းတောက်ပြောင်စေချင်သည်။

Title: မိုးချစ်သူများ
By: မကြည်ပြာ(သင်္ချာ)
သဲချောင်းလေးငယ်ငယ်
ဂိမ္မာန်လယ် ပူသလောက်
ခမ်းချောက်ပါဘူး။
ရွှေဖားငယ် အုံအင်
ပြုံးရွှင်ကာ သူသံပြု
မိုးတုလို့ မြူး။
ရွှေမိုးရယ် သည်းစဉ်
ချောင်းတစ်ခွင် ရေလျှင်နဲ့
မျောတဲ့ဒိုက်ဦး။
နွားကြန်စုံ၊ ဖော်သဟာ
ခုန်ပေါက်ကာ ပြေးတာရပ်
ချောင်းဖြတ်လို့ကူး။
ကိုင်းတောနား ရေအိုင်
တူပြိုင်ကာ ညီညီလှမ်းပါလို့
ကျွဲတို့အိုင်လူး။
ချောင်းထက်က တံတားဖြူ
နွားကျောင်းသူ လွန်ပျော်မြူး
တေးဟစ်လို့ကြူး။

Title: လရောင်ဝေးတဲ့ည
By: ထက်ထက်စိုး
မေမေ့မေတ္တာ၊ လမင်းပမာ
နှိုင်းယှဉ်တုလို့ မရပါ။
မေမေ့ရင်ခွင် အေးမြတာ
လမင်းယှဉ်လို့ မရပါ။
မေမေမရှိတဲ့ ရင်ခွင်ဟာ
လရောင်ဝေးတဲ့ညပမာ။
အသက်ရှည်လျက် ပုံရိပ်လေး
တစ်ရက်လောက်တော့ မြင်ချင်သေး။
ဆုတောင်းရင်သာအကြိမ်ကြိမ်ဆို
ကောင်းရာမွန်ရာ ဘုံဘဝကို။

Title: စစ် တောင်တွင်း
By: ကဝိသောမ
ဒုံးဒုံးဒက်ဒက်
တုံးလုံးပက်လက်
သွေးချောင်းစီးလျက်
အာဏာရှင် လက်ချက်။
အုံးအုံးကြွက်ကြွက်
မီးခိုးဗုံးလက်နက်
သန်းခေါင်ညမှာ ဆူညံပွက်
လက်ပန်းတောင်းတောင် ဖြစ်ပျက်။

Title: ချိုးဖြူမ
By: တမိုးအောက်(ဒဂုံ)
သေနတ်သံတွေ ပျောက်သွားရင်
ဒိုငြိမ်းချမ်းမှပင် ။
ဘဝင်အေးအောင် ကူသံပေး
ရွှေချိုးဖြူမလေး။
ပြည်ရေးသာဖို့ ဒို့တည်ထောင်
လူတိုင်းပင်ရွက်ဆောင်။
ပြည်ထောင်ဖွားတို့ညီပါမှ
ငါတို့ငြိမ်းချမ်းရ။
အေးမြစေရန် သူ့ကူသံ
ချိုးဖြူမလေးဟန်
အားမာန်ဖြည့်ကာ ညာသံပေး
ငါတို့ငြိမ်းချမ်းရေး။

Title: ပုရွက်ဆိတ်သဘာဝ
By: မစိမ်းရွက်လွှာ
ပုရွက်ဆိတ်လေး မောင်ဖိုးနီ
ဆန်စေ့လေးတွေ သယ်ပိုးချီ
ဘယ်ရာသီမဆို သူကြိုးစား
သားသားမီးမီး စားဖို့လား။
မြေကြီးတွေနဲ့ အိမ်ဆောက်နေ
ပုရွက်ဆိတ်တွေ ညီညာပေ
သူတို့တတွေ အလုပ်များ
သားသားမီးမီးနေဖို့လား။
ကင်းလှည့်တတ်တဲ့သူတို့တွေ
နေ့ညမအိပ် နေနိုင်ပေ
ပုရွက်ဆိတ်တွေ ရန်ဖယ်ရှား
မျိုးဆက်သစ်တွေ အတွက်လား။

Title: ပြန်လည်သုံးသပ်တို့အိပ်မက်
By: ကြည်ညို
ကဲဒါတောင်အောင်ခြေက မှန်းမရ
လွဲကာနောင် ဒီအဖြစ်ဆိုးတွေလို
မြဲသာဆောင် ကြည်သစ်ရိုး စိတ်တွေမြတ်သည်။
မျှော်လို့ငါ တမ်းကာတ
လွမ်းရတာ ကပိုကရို
စိတ်တင်ကြိုတွေးထားလေသမျှ
ခံစားမှုတွေ သဲရေကျသို့
ခုမှသိပြီ။
ပေတေကာ မှားမှန်းသိပေမယ့်
ရေသေမှာ အားစမ်းကြစေ “ဟဲ့”လို့
နေကြဖို့ ရေမကြည်
ဖြေမဆည် ကိုယ့်အမျိုးတွေပဲ။
စည်းမျဉ်းရယ်ဆန်
တိုးကြောက်လျှင် အကုန်ခံဖို့
ပြန်ကြုံရန် သေချာမလွဲ
ဝိုင်းညီလို့တွဲ။

Title: အတွေးကဗျာ
By: ခင်ချိုဝင်း
နံနက်ချိန်ခါ ရောင်ခြည်သန်းတော့
ပန်းကလေးတွေ ပွင့်လိမ့်မယ်။
ငှက်ကလေးတွေ ချိုချိုတေးနဲ့
ဆိုတဲ့တေးသံ ကြားရမယ်။
တေးဆိုသံကို ပြိုင်ကာတွေးလို့
ကဗျာရေးဖို့ စိတ်ကူးတယ်။
ကဗျာကာရံ လှအောင်ရေးမှ
ကဗျာလေးက လှလိမ့်မယ်။
ကလောင်တံကို ကိုင်ကာရေးဖို့
ညီမလေးတို့ ကြိုးစားမယ်။
ကြိုးစားမယ် ကြိုးစားမယ်။

Title: မြေနိမ့်ရာ လှံစိုက်
By: နေမောင်မောင်(ဖျာပုံ)
အရူးမလေး၊ မပိန်တာ
ပိန်ပိန်သေးသေး၊ သူ့ခန္ဓာ။
တစ်ကိုယ်လုံးမှာ၊ ပြာမဲမဲ
ချွေးတွေကရွှဲ၊ အင်္ကျီပြဲ။
မရဲတရဲရွာထဲလား
ကာလသားတွေ တွေ့တဲ့အခါ။
ကလေးတွေငေါက် ၊ ခွေးတွေချောက်
ပိန်တာ မျက်ရည်တပေါက်ပေါက်။

Title: သမီးလေး
By: တင်ဝင်း(သင်္ဃန်းကျွန်းမြို့)
မွေးမေ့ရင်သွေး
သမီးလေးက
ကြည်အေးသံသာ
ခွန်းဆက်ပါသော်
ရင်မှာစမ်းနှယ်စီးသံတကား။
ချစ်သမီးလေး
မျက်နှာပေးက
ရွှင်အေးကြည်သာ
မေမြင်ပါသော်
ရင်မှာလနှယ်ဝင်းပတကား။
မွေးမေ့ရှုမငြီး
ချစ်သမီးက
တီးကွက်လှလှ
ကွေးအောင်ကသော်
ရင်မှာလှိုင်းနှယ်ထတကား။
မှန်တင်ခုံဝယ်
နံ့သာခြယ်ကာ
ချစ်ဖွယ်မူရာ
မေမြင်ပါသော်
ရင်မှာပီတိ
ဂွမ်းဆီထိနှယ်အိတကား။
မွေးမေရင်နှစ်
သမီးချစ်က
လှစ်ဟစကား
ရွှင်အားရစွာ
ပြောဆိုပါသော်
ရင်မှာဆည်းလည်းသံနှယ်ပါတကား။
ကဗျာကိုတွေး
စာကိုရေး၍
ချိုတေးသံအား
မွေးမေကြားသော်
ရင်မှာစောင်းသံငြိမ့်တကား။
စိန္တေရှင်နား
ထံတော်ပါးဝယ်
ဝပ်တွားကာသာ
ဦးတင်ပါသော်
ရင်မှာပန်းနှယ်လန်းတကား။

Title: ရုပ်နှင့်နာမ်
By: မသက်သက်အေး(ထားဝယ်)
အရေပြားတစ်ထောက်စာ
ငွေကုန်ခံနိုင်
လှလည်းလှ၍
သို့သော်
စိတ်အလှသည်က
ယခုရောနောင်ပါ
ရုပ်အလှသည်က
အသားနာခံနိုင်လျှင်
တင့်လည်းတင့်၏။
နာမ်တည်းဟူကာ
ကျင့်နိုင်ပါမှ
ကောင်းကျိုးရ၏။

Title: သန်း ၆၀အား
By: ဒေါ်ကြည်ဝင်း(ယဉ်ကျေးမေ)
ဘိုးဘွားလက်ထက်တောတစ်ခို
စိမ်းညှို့မှိုင်းလို့စို။
မြန်ပြည်ထက်အောက်လက်ညိုးရောက်
တောကြီးရှင်းရှင်းပျောက်။
လုပ်ကြပါဦးရေဝေတွေ
ခမ်းချောက်ကုန်ပြီလေ။
စိုးရိမ်ပါနဲ့ မြန်ပြည်သား
သန်းခြောက်ဆယ်ရဲ့အား
စိုက်လိုက်စမ်းပါချက်ချင်းကွာ
နေ့ညစိုပြေမှာ။
တစ်ယောက်တစ်ပင် အားနဲ့သွား
သန်းခြောက်ဆယ်တဲ့ဗျား။
မကြာမီလေချိုအနော့။
မိုးငွေ့ပါပြီပေါ့။

Title: ငြိမ်းချမ်းခြင်း
By: သစ်သစ်
ဘဝဟူသည်၊ ခဏပွက်သည့်
ရေပွက်ပမာ၊ မှတ်ယူရာ၏။
ဘဝတိုတို၊ ခဏထို၌
ဝန်တိုတတ်ခြင်း၊ စဉ်းလဲခြင်းနှင့်
ပူပြင်းလောင်မြိုက်၊ မနေထိုက်။
ရေပွက်မျှသာ၊ လူ့တဏှာ၏
မာယာလောင်မီး၊ ဒေါသကြီးမြင့်
ညီးညီးပူမြိုက်၊ မဖြစ်ထိုက်။
ဘဝတစ်ခု၊ ပြန်၍ရှုသော်
မွေးမှုသေမှု၊ ဤနှစ်ခုမှ
မတူနိုင်ရာ၊ ဓမ္မတာတည်း။
သို့ဖြစ်လေရာ၊ ရလာဘဝ
ထိုခဏ၌၊ အလှဝေဖြာ
မင်္ဂလာနှင့် ၊ ပြည့်ဖြိုးတင့်ရန်
အဖန်ဖန်၊ မေတ္တာပန်ဆင်ကြပါစို့။

Title: ပစ်တိုင်းထောင်
By: ဆောင်းနှင်းဝေ
သားလေးမောင်မောင် ပစ်တိုင်းထောင်
နာမည်လေးနဲ့ လိုက်တဲ့မောင်။
တီတီတာတာ သူ့စကား
ဖေဖေမေမေချစ်တအား။
အစားမျိုးစုံကျွေးသောအခါ
အားရပါးရ သူစားတာ။
ပြိုင်ပွဲတိုင်းမှာ ပထမ
တခစ်ခစ်နဲ့ သူရယ်ပြ။

Title: တို့တောရွာ လာလည်စေချင်
By: စေပိုင်ထွဋ်(ပုသိမ်)
စိမ့်စိမ်ရေအေး ၊ ချိုတေးဆိုပေ
အလှစွေသော ၊ တို့တောရွာမြေ
နေပြောက်မထိုး ၊ ပင်မိုးယံနေ
လာလည်လှဲ့ ၊ ခင်တဲ့မိတ်ဆွေရေ။
တောင်စဉ်တောင်တန်း ၊ ရွာလမ်းသာနေ
ရေမိုးမရှား၊ စားဖွယ်လျှံဝေ
စေတနာလည်း ၊ မနည်းပါလေ
လာလည်လှဲ့ ၊ ခင်တဲ့မိတ်ဆွေရေ။
ရာသီမှန်သော ၊ တောပန်းဝေဝေ
လေပွေ့ချီတိုင်း ၊ ရှစ်တိုင်းဖြာပေ
မွှေမွှေမွှေးပ ၊ ရနံ့လှူနေ
လာလည်လှဲ့ ၊ ခင်တဲ့မိတ်ဆွေရေ။
ပြုံးချိုရွှင်မြဲ၊ ရွာထဲလူတွေ
ဆွေလာမယ့်လမ်း၊ လှမ်းမျှော်ကြိုနေ
သေချာတစ်ခေါက်၊ မြန်ရောက်လာစေ
လာလည်လှဲ့ ၊ ခင်တဲ့မိတ်ဆွေရေ။

Title: တို့ဧလာရွာဓလေ့
By: ဥုံမ္မာ(ဧလာ)
တို့ဧလာရွာ ၊ သာယာပါပေ့
နံနက်ချိန်တေး၊ နေရောင်နွေးလျှက်
ရွက်ရွှေရည်လူး ၊ နေသောက်ကျူးသို့
သာရကာကျေးငှက်၊ သီဆိုကျူးလျက်။
ကြေးစည်သံလွှမ်း ၊ ရွာလယ်လမ်းမှ
ဆွမ်းခံကြွလာ ၊ ရဟန်းသံဃာ
အရွယ်ပေါင်းစုံ ၊ လူမျိုးစုံသည်
ကြည်ညိုမဆုံး ၊ ပီတိဖုံးသား။
မိဘဘိုးဘွား ၊ လူအများကး
ရွာ၏ထွက်ကုန် ၊ သီးနှံစုံကို
ချက်ပြုတ်ကြော်လှော် ၊ ဆွမ်းလောင်းလှူသည်
ပျော်တပြုံးပြုံး ၊ ပီတိဖုံးသား။
သာသနာရေး ၊ ဘယ်ခါပေးလည်း
မောပန်းမဟု ၊ ထမ်းရွက်ယူသည်
ဒါနဖြိုင်ဖြိုင် ၊ ဝမ်းခိုင်ခိုင်တည်း
သာဓုခေါ်သံ ၊ ဘဝင်ညံတည်း။

Title: မာန်
By: ကောင်းကင်ကြယ်
ကံစက်ဝန်းရဲ့ ထိပ်ဆုံးမှာ
သင်ရောက်ကာနေတော့
သင့်မာန်စွယ်ဟာ ထောင်နိုင်တယ်။
သင့်ထံမှာ ဓနအားဟာ
စုဝေးကာနေတော့
လိုတာရတယ်။
သင့်ထံမှာ တပည့်များဟာ
ခစားကာနေတော့
ခိုင်းတာရတယ်။
ကံစက်ဝန်းဟာ သင့်ကိုတော့
တစ်ချိန်မှာ အောက်ဆုံးနေရာတော့
ပို့နိုင်တယ်နော့။
ဒါကြော့်လည်း ပျော်ရွှင်မှုဟာ
သင့်ထံမှာတော့
ရှာမတွေ့တော့။
ဒီလိုအချိန်မှာ သင့်ထံမှာ
ဓနအင်အားဟာ
ပျောက်သွားမှာပေါ့။
ထိုနည်းတူစွာ သင့်ထံမှာ
တပည့်တွေဟာ
ပျောက်သွားမှာပေါ့။
ကံစက်ဝန်းရဲ့အောက်ဆုံးမှာ
ရောက်ရှိနေခိုက် သင့်မာစွယ်ဟာ
မထောင်နိုင်တော့။

Title: ပန်းဆက်သမား
By: နေမင်းရောင်
တကယ်တော့
ကိုယ့်ဘဝဟာ
မင်းအလှပြည့်စုံစေဖို့
ပန်းပန်ပေးချင်လျက်နဲ့
အခူးခက်တဲ့
နှင်းဆီတစ်ခက်ကို
ဆက်သမပေးနိုင်တဲ့ အဖြစ်မျိုးပေါ့
ချစ်သူရယ်။

Title: မိဘမေတ္တာ
By: ငွေစင်ဟန်
ယခုဆိုလျှင် ၊ ငါ့သားငါ့သမီး
ငါ့ရတနာသည် ၊ လူလားမြောက်၍
လုပ်ငန်းခွင်ဝင် ၊ ကိုယ့်ပညာဖြင့်
ကိုယ့်ခြေထောက်ပေါ် ၊ ရပ်တည်နေပြီ။
သို့သော်ငြားလည်း ၊ ငါ့မျက်စိထဲ
ငါ့နှလုံးသားဝယ် ၊ ဖြူစင်နုနယ်
ကလေးရွယ်က ၊ မတတ်နိုင်တော့
မိဘမေတ္တာ၊ ပူပန်စွာဖြင့်
သေးမွှားကစ ၊ လိုက်ပြောပြမိ။
“ရပါတယ်ခင်ဗျာ့” ၊ “ရပါတယ်ရှင့်”
“သိပြီးသားပါ” ၊ “အဖေနဲ့အမေရာ” ဟု
ခွန်းတုန့်ပြန်တိုင်း ၊ မချိတင်ကဲ ရင်ထဲ၌
ကြေကွဲစိတ်ညှိုး ၊ ဝမ်းနည်းလေစွ။

Title: ရှာမှရှား
By: ဦးမြင့်သိန်း(မောင်အောင်မြတ်ဇော်)
သင်ပေးပညာ
မယူပါ
ထင်တာလုပ်တတ်သည်။
ကရုဏာထား
ကယ်သူအား
မှတ်သားရန်သူပါ။
တစ်ခွန်းစကား
သူမှတ်ထား
ဆိုညားအရူးပါ။
အရူးလို့ပင်
အမှားထင်
သူပင်မဟုတ်ပါ။
ပညာဆည်းပူး
သူ့ကျေးဇူး
အထူးမသိပါ။
မမြင်သင့်တာ
သူမဖာ
ပေါ်မှာမရှက်ပါ။
အရှက်မရှိ
သူလုပ်ဘိ
မကြည့်ဝံ့တာ အများပါ။
ယုတ်ယုတ်မာမာ
သူ့ဥစ္စာ
ဖော်ကာပြတတ်သည်။
ပညာသိများ
သူ့စကား
မကြားဝံ့ကြပြီ။
ယနေ့မနက်ဖန်
မသိပြန်
သိမှန်ပစ္စုပ္ပန်။
ကာလသုံးမျိုး
မသိနိုး
စိတ်မျိုးတိရစ္ဆာန်။
အချိန်တိုင်းပေ
သူအိပ်နေ
စိတ်တွေရှုပ်နေကုန်ပြီ။
ခေါင်းတွေအုံတော့
အစုံပေါ့
လုပ်တော့မဟုတ်တာ။
သေမှာမကြောက်
သူဦးနှောက်
မကြောက်သတ်သူရှာ။
ခင်ပွန်းသည်ကား
သတ်စိတ်ပွား
သိထားဥပဒေ။
သည်းခံခြင်းပင်
နိဗ္ဗာန်ဝင်
စိတ်ပင်ချမ်းသာသည်။
ထိုထိုစိတ်များ
ပြည်သူပွား
ခံစားသုခပင်။
ကယ်ကြပါအုံး
လုပ်ပါအုံး
ရှောင်ပုန်းသူနဲ့သာ။
မကယ်နိုင်ဘူး
ကိုနှာဘူး
ခံဦးဒီဘဝသာ။
မခံနိုင်ပေါင်
ဝဋ်ကိုဆောင်
သေအောင်ဆုတောင်းမှာ။
သူသေတော့မှ
ငါ့ဒုက္ခ
မုချအေးချမ်းမှာ။
ဒီကဗျာပုဒ်
တကယ်ဟုတ်
လန်ကျုပ်မရေးပါ။
ဒီမိန်းမမျိုး
ရှာတွေ့နိုး
တိတ်တခိုးရှာကြည့်ပါ။
ရှာကာမှရှား
သူ့လိုများ
ကမ္ဘာလွှားမရှိပါ။

Title: နှိုင်းဖွဲ့မမှီ မေတ္တာရည်
By: မီမီကို
သားသမီးခြောက်ယောက် ၊ လူလားမြောက်အောင်
ကျွေးမွေးပြုရ ၊ ယုယခဲ့ပါသော အမေ။
မိုးကောင်ကင်ထက်ကြယ်စင်လက်လည်း
မေ့မေတ္တာထက် ၊ ပိုမလတ်နိုင်။
နေမင်းလမင်း ၊ အလင်းရောင်ထွက်
မေ့မေတ္တာထက် ၊ ပိုမလင်းလက်။
ဆွဲလည်းသံလေး ၊ ဘယ်လိုချိုချို
မေ့အသံထက် ၊ ပိုမနက်နိုင် ။
လွှမ်းပတ်ခြုံငုံ ၊ မေ့မေတ္တာဘုံ
ငါတို့အေးမြ၊ ရိပ်ခိုရ၏။
တုနှိုင်းမမှီ ၊ မေ့မေတ္တာရည်
ကဗျာမမီ ၊ စာမညီ
ဖွဲ့လို့မမှီပါတကား။

Title: ရေခပ်ချိန်
By: နေစိုးဦး
ရွာကန်သာဦး
သာကြည်နူး
ကြာဖူးကြာစွယ် တင့်လှတယ်။
လုံမေတစ်သင်း
ရေခပ်ဆင်း
နေမင်းရောင်ဝါ ဖျော့ပြီကွယ်။
ဆင်မယဉ်သာ
ခြေလှမ်းကာ
မူယာပိုလို့ လှကြတယ်။
သနပ်ခါးဖွေး
လေပြေသွေး
မွှေးမွှေးမြမြ ရှိလှတယ်။
တံတျာတေးသီ
ဆိုကြသည်
ပီယသံဝါရှိလှတယ်။
စေတီတော်ဦး
ကြာပန်းဖူး
ခူး၍ကပ်တယ် လုံမငယ်။
သံသရာတိုင်
တူဆုံပြိုင်
ပေါင်းနိုင်ဖို့ရွယ် ဆုပန်တယ်။
နှမချစ်ဦး
မယ့်သည်းဖူး
စူးနှစ်ရင်မှ ချစ်စေဖွယ်။
ပုလဲဒါရု
ချစ်သဲဥ
စူးနစ်ရင်မှ ချစ်စေဖွယ်။
ညနေခြည်ဆမ်း
ရေခပ်လမ်း
ပျိုထမ်းနေကျ ဝတ္တရားကွယ်။

Title: ပြောင်းလဲခြင်း
By: ချစ်ဖူးအောင်
သို့
လူကြီးမင်း ဆက်သွယ်နေသော
ဖုန်းနံပါတ် ၀၉-၃၁၃၇၇၈၄၅ သည်
မူလပိုင်ရှင်လက်သို့
ပြန်လည်ရောက်ရှိသွားသည်ဖြစ်ပါ၍
ချစ်ဖူးအောင်သည် ဆက်သွယ်မှုဧရိယာပြင်ပသို့
ရောက်ရှိနေပါသည်။
ခေါ်ဆို၍ မရနိုင်ပါရှင်။

Title: ဪ ဘဝ ဘဝ
By: စလေဦးပုည
ဘဝဇာတ်ခုံ
ဤလူ့ဘုံတွင်
တွေ့ကြုံဆုံကွဲ
ဖြစ်ရမြဲမို့
မလွှဲရှောင်သာ
သင်နှင့်ငါနှင့်
ကြုံလာယနေ့
ဆုံလာတွေ့သည်
တစ်နေ့နောင်ခါ
ခွဲရမည်မှာ
ဓမ္မတာတည်း။

Title: အတူတကွ
By: မြင်းမူမောင်နိုင်မိုး
အတူတကွ ၊ ရှိနေကြခိုက်
မိဘကျေးဇူး၊ ဆပ်တုံ့ဦးလော့။
အတူတကွ၊ ရှိနေကြခိုက်
ဆရာ့ကျေးဇူး၊ ဆပ်တုံ့ဦးလော့။
အတူတကွ၊ ရှိနေကြခိုက်
ချစ်စကိုရှည်၊ ရန် မာန်ပြေလျက်
မိတ်ဆွေချင်းချင်း၊ ချစ်ရိုင်းပင်းလော့။
အတူတကွ၊ မရှိကြဘဲ
သူကတစ်ရွာ၊ ကိုယ့်မှာတစ်မြေ
ခြားနားလေမှ၊ လွင့်ကြွေတိမ်းပါး
ကာလများသို့၊ ပြန်သွားချင်လို
လွမ်းအးပိုသော်၊
အလိုဆန္ဒ၊ မပြည့်ဝဘဲ
တမ်းတခြင်းသာ၊ အသည်းလွှာဝယ်
ဒဏ်ရာအဖြစ်၊ ထင်ကျန်ရစ်ကာ
အချစ်ပျောက်ဆုံးတတ်လေသည်။

Title: မယ်နုအုတ်ကျောင်းမှအတွေး
By: မြင်းမူမောင်နိုင်မိုး
မယ်နုအုတ်ကျောင်း၊ အံ့ဖွယ်ကောင်း၏
ရှေးဟောင်းလက်ရာ၊ ဗိသုကာနှင့်
ပညာအနု၊ အစုစုလျှင်
ရှုကြည့်မဝ၊ ခန့်ထည်လှ၏
မြင်ရတိုင်းပင်၊ ကျွန်ုပ်ရင်ဝယ်
ဆွတ်ကျင်ပြန်ပြောင်း၊ အတိတ်ဟောင်းမှ
ကျောင်းကြီးအမ၊ သူ့ဘဝကို
တွေးဆမြင်ယောင် မိသတည်း။
ရွှေနန်းကြီးပေါ်၊ ‘နန်းမတော်’ဟု
စံပျော်တုန်းမှာ၊ ဘုန်းသမ္ဘာနှင့်
အခါအခွင့်၊ သူ့မှာသင့်သော်
ဂုဏ်တင့်ခဲ့ရ ထိုကာလ။
မိဖုရားကြီး မယ်နုဘဝ။
ရွှေနန်းကြီးမှ၊ စွန့်ခွာရ၍
ပြောင်းရတစ်ဖန်၊ အိမ်နိမ့်စံတဲ့
ကံကြမ္မာနွမ်း၊ ဖန်လာဆန်းသော်
နန်းကျမိဖုရား ဖြစ်ခဲ့ရ။
ဘဝသိမ်ငယ် ရှာမည်ပ။
ထိုသို့နန်းကျ၊ ရှိရာမှလျှင်
ရာဇဝဋ်ဘေး၊ ပြေး၍မလွတ်
သေဒဏ်မှတ်သော်၊
ပျပ်ဝပ်ဖူးမြော်၊ ဆရာတော် ဦးဗုဓ်
ခွန်းရွှေနှုတ်မှ၊ ခြွေထုတ်ငြိမ့်လေး
အမြိုက်ဆေးပင်၊
“သူ့ကြွေးရှိက၊ ဆပ်ရလိမ့်မည်”
မိန့်ဘိသည်ကို၊
ပီတိဝှန်ထပ်၊ နာခံတတ်၍
သူသတ်တို့လက်၊ သူ့အသက်ကု
ရက်ရက်မရွံ့၊ အပ်နှံဝံ့လျက်
မတွန့်တိုပြီ၊ သေရဲသည်ဟု
ဆိုသည်နှုတ်က၊ တည်ငြိမ်စွ။
နောက်ဆုံးအချိန် ထိုကာလ။
ဪမယ်နုအုတ်ကျောင်း၊ အံ့ဖွယ်ကောင်း၏
ရှေးဟောင်းလက်ရာ၊ ဗိသုကာနှင့်
ပညာအနု၊ အစုစုကို
ရှုကြည့်ရင်းက ၊ ကျောင်းအစ်မ၏
ဘဝဇာတ်လမ်း၊ အခန်းခန်းဝယ်
ပန်းလွှမ်းဆူးလွှမ်း၊ ခရီးကြမ်းကို
ဖြတ်သန်းခဲ့ပုံ၊ စိတ်အာရုံ၌
လုံးစုံမြင်ရ သင်္ခါရ။
သတိသံဝေ ယူခဲ့ရ။
ကျောင်းကြီးအမ နုဘဝ။

Title: မီးနှင့်ရေ
By: မြင်းမူမောင်နိုင်မိုး
မီးနှင့်တူသည်
အပူစိတ်ဓာတ်၊ တဖျပ်ဖျပ်လျှင်
ကိန်းဝပ်ရင်ထဲ၊ လောင်မြိုက်စွဲသော်
မောင်းမဲငြိုငြင်၊ အဆိုးမြင်ဖြင့်
သူ့တွင်အပြစ်၊ ရှိသည်ဖြစ်လည်း
ချောပစ်ဖွဲ့နွဲ့၊ ပုံကြီးချဲ့၍
လှည့်ပတ်ကွေ့ဝိုက်၊ ကျွမ်းအောင်မြှိုက်လျက်
သူ၌စီးပွား၊ ပျက်ဘိငြားမှ
ဝမ်းပါးနှစ်လို၊ ပြုံးပန်းချိုသည်
မီးလိုစိတ်ထား ရှိသူများ။
ရေနှင့်တူသည့်၊
ဖြူစင်ပကတိ၊ စိတ်ထားရှိသော်
သူ၏အကျိုး၊ ကိုယ့်အကျိုးနှယ်
သူ့အိုးသူ့အိမ်၊ ကိုယ့်အိုးအိမ်နှယ်
ချိန်စက်နှိုင်းရှည့်၊ စာနာဘိလျက်
သူ၏ဘဝ၊ ကိုယ့်ဘဝနှယ်
ဖေးမမြတ်လေး၊ စောင့်ရှောက်ပေးကာ
ငြိမ်းအေးရွှင်လန်း၊ မေတ္တာပန်းတို့
ပွင့်လန်းရင်ကို၊ မွှေးပျံ့ချိုသည်
ရေလိုစိတ်ထား ရှိသူများ။
မီးဟူသမျှ၊ ပူလောင်စွတည့်
“လောဘ ဒေါသ၊ မောဟ ဇရာ
ဇာတိ မရဏ၊ ပရိဒေဝနှင့်
သောက ဒုက္ခ၊ ဒေါမနဿ
ဥပါယာသ”
ခေါ်ကြသီးသီး၊ ဆယ့်တစ်မီးလုံး
ညီးညီးလျှံမောက် ၊ ပူလောင်တောက်သည်
ကြောက်မက်စဖွယ် မီးပါတကား။
ရေဟူသမျှ၊ အေးချမ်းစွတည့်
‘တောင်ကျစမ်းရေ”
“မြစ်မချောင်းရေ”၊
“သမုဒ္ဒရာရေ”၊ “ပင်လယ်ရေ” တည့်
ရေနှင့်ဥပမာ၊ နှိုင်းပြုပါသော်
“မေတ္တာသည်ရေ”၊
“သစ္စာသည်ရေ”၊
“အကြင်နာသည်ရေ”၊
ရေဟူသမျှ၊ အေးငြိမ်းလှသည်
ချမ်းမြစဖွယ် ရေပါတကား။
ဪ “ရေများရေနိုင်၊ မီးများမီးနိုင်”
ရင်ဆိုင်တိုက်ပွဲ၊ လောကထဲ၌
နွှဲကြဘိလျှင်၊ လူတို့ရင်ဝယ်
ဖြူစင်သည့်ပန်း၊ အေးချမ်းသည့်မိုး
သွန်းဖြိုးဝတ်မှုန်၊ ဆွတ်မကုန်အောင်
ကြုံဆုံလှုပ်ရှား၊ နှလုံးသားတိုင်း
မီးများထာဝရ ငြိမ်းပါစေ။
ရေများထာဝရ ကိန်းပါစေ။

Title: သတိ
By: မြင်းမူမောင်နိုင်မိုး
သတိလွတ်၍
ရေရွတ်ဆိုဆဲ၊ သူ့ကိုမဲစဉ်
မီးစွဲသို့လျှင်၊ သူ၏ရင်မှ
နာကျင်စီးကျ၊ မျက်ရည်စကို
နှိုင်းဆစိတ်တွင် မမြင်မိ။
သတိလစ်၍
အပြစ်ဖော်ပြ၊ ဆိုဆုံးမ၏
ဆုံးမသည်ထား၊ နှုတ်စကားလျှင်
တုတ်ဓားနှယ်ပင်၊ သူ၏ ရင်ဝယ်
နာကျင်ဖိုလှိုက်၊ အသည်းခိုက်မည်
ငါ၌စိတ်တွင် မမြင်မိ။
ဪ စိတ်လိုက်မာန်ပါ၊ အခါခါတည့်
ကာလဒေသ၊ ပယောဂနှင့်
နှိုင်းဆအပ်သည့်၊ ထိုသတိလျှင်
မရှိလွတ်လစ်၊ ကင်းသည်ဖြစ်၍
ချစ်ခြင်းအမှန်၊ အရင်းခံလည်း
မုန်းမာန်စူးရှ၊ ဆူးတို့်ခသည့်
ဘဝဒဏ်ရာ၊ ရှည်ကြာခဲ့ကြောင်း
ကောင်းကျိုးဆိုးပြစ်၊ ပြန်ဆန်းစစ်မှ
သစ်လွင်သောကိုယ်၊ ငါဖြစ်လိုသည်
စိတ်ကိုအနိုင်ရစေသောဝ်။

Title: နှလုံးသားမှ မျက်ရည်စ
By: မြင်းမူမောင်နိုင်မိုး
အပြစ်ငါ့တွင်၊ ရှိသည်ထင်၍
နာကျင်စေနိုး၊ သူ့အငြိုးကို
စိတ်ဆိုးစိတ်မာန်၊ မတုံ့ပြန်ဘဲ
သည်းခံလျက်ငါ၊ ခွင့်လွှတ်ပါ၏။
အမှားငါ့တွင်၊ ရှိသည်ထင်၍
ငြိုငြင်ဆူဆဲ၊ ပြင်းစွာမဲကာ
နင်ဘဲငဆ၊ သူရှုတ်ချလည်း
ဒေါသခက်ထန်၊ မတုံ့ပြန်ဘဲ
သည်းခံလျက်ငါ၊ ခွင့်လွှတ်ပါ၏။
အပြစ်အမှား၊ ရှိလိမ့်လားဟု
ယုံမှားတွက်ဆ၊ သံသယဖြင့်
ငါ့ကိုအငြိုး၊ ကြိမ်ကြိမ်ပျိုးလည်း
မိုးတိမ်လွင့်စင်၊ လစန်းရှင်သည်
ကြည်လင်ညံ့နု၊ ရွှေရည်ဥသို့
သူ့တွင်ဒေါသ၊ မာန်မာနတို့်
ကွယ်ပကင်းပျောက်၊ အမှန်ရောက်သော်
ချောက်ချောက်ချားချား၊ နှုတ်စကားဖြင့်
ငါ့အားတစ်ဖန်၊ သူတောင်းပန်သော်
သည်းခံလျက်သား ခွင့်လွှတ်ပါ၏
သို့ပါသော်ငြား၊ နှလုံးသားမှ
လှုပ်ရှားဝေ့လည်၊ စမ်းနှယ်ကြည်သည့်
မျက်ရည်တစ်စက်၊ လွင့်ကြွေသက်၏
ရက်စက်သူတို့ မမြင်နိုင်။

Title: ခွင့်လွှတ်ပါ
By: မြင်းမူမောင်နိုင်မိုး
အပြစ်ရှိက၊ ခွင့်လွှတ်ပါ့ဟု
ဖွင့်ဟဝန်ခံ၊ ငါတောင်းပန်သည်
တစ်ရံတစ်ခါက၊ ကြုံခဲ့ကြသည့်
ဘဝအဖော် မိတ်ဆွေတို့။
အမှားရှိက၊ ကျေအေးပေါ့ဟု
နှိမ့်ချအမှန်၊ ငါတောင်းပန်သည်
တရံခါက၊ ဆုံခဲ့ကြသည့်
ဘဝအဖော် မိတ်ဆွေတို့။
ငါပြောလျှင် ဟုတ်၊
ငါလုပ်လျှင် မှန်၊
ငါကြံလျှင် မြတ်၊ ငါသာတတ်၍
ငါဖြတ်လေမှ၊ ပြတ်လေစွဟု
ငါ့တစ်ကိုယ်လုံး၊ ငါတွေဖုံးကာ
ငါလုံး လှိုင်းထန်ခဲ့သည်အမှန်။
ငါလိုလျှင်ရ၊ ငါတလျှင် ပိုင်
ငါပြိုင်လေက၊ နိုင်လေစွဟု
ဘဝခရီး၊ ငါနှင့်ပြီးကာ
ငါမီး တောက်လျှံခဲ့်သည်အမှန်။
အို မိတ်ဆွေတို့၊
ငါ့ဘို့ ငါ့ဘို့၊ တစ်ဖို့ဖို့နှင့်
ဘို့ကြီး ကြီးကာ၊ ပို၍လာမျ
ခုခါသုံးသပ်၊ ငါမြင်တတ်ပြီ
အနတ္တ အစဉ်၊ အတ္တထင်ခဲ့
ကြင်နှင့် ကြဉ်အား၊ အလိုက်မှားခဲ့
တရားလက်လွတ်၊ ငှက်တောင်ကျွတ်နှယ်
မိုးလွတ်ရာကို
မခိုသာသေး၊ အေးရိပ်ဝေးကာ
တုံ့နှေးနွှဲဖင့်၊ လွဲသဖြင့်လျှင်
ခွင့်လွှတ်ကြပါ မိတ်ဆွေတို့။
ဆုံရပ်ရောက်ချိန် နီးပြီမို့။
ပြန်တွေးဆင်ခြင် ကြပါစို့။

Title: ရွှေပင်ရိပ်
By: မြင်းမူမောင်နိုင်မိုး
ရွှေပင်မှာ ခိုဝင်နားလေတော့
ရွှေကျေးလား ထင်ကြမယ်။
မြိုင်ရပ်နေ မြိုင်ရပ်မွေးပါတဲ့
မြိုင်ကျေးပါကွယ်။
“ရွှေပင်ရိပ်မှာတဲ့
တဆိတ်ခိုဝင်နားလာတော့
ရွှေစကားတတ်အောင်သင်
ရွှေတောင်ပံ ရွှေရည်ဖျန်းပါလို့
ရွှေနန်းနဲ့ တန်ဆောင်ဆင်” တဲ့
ရွှေအသွင် ရွှေစင်ဖိတ်သော်မို့
ရွှေရိပ်ပျော် ငှက်ကလေးတွေက
နှုတ်ရေးနဲ့ သင်ကြတယ်
တင်ရဲ့ကွယ်ကျေးဇူး။
တောကကျေး
တောသွေးမှန် တောဟန်မဖျောက်သာဘူး
ရောက်လေရာ တောင်ပံခတ်ပါလို့
ငှက်ကျေးမှန် လေဆန်တတ်ရပေမပေါ့
ရွှေရပ်မှာ နေမရွှင်တော့
ရွှေမစင် လေနှင်ပါရစေတော့
ရွှေသခင် ရွှေပင်ထွက်ကယ်
ခွင့်လွှတ်ပါဦး။

Title: စံပယ်ဖူးမှ ပန်းဦးထင်သည်
By: မြင်းမူမောင်နိုင်မိုး
မြစံပယ် နွယ်တစ်ဖူးကိုမှ
ပန်းဖူးခဲ့ သူပါခင်။
စံပယ် မလန်းလျှင်တော့
ဘယ်ပန်း ဘယ်လိုယဉ်လို့
ဘယ်အသွင် အမြင်ဆန်းစေတော့
ပန်ချင်တယ် မောင်မလှမ်းပါဘူး
ပန်းဆိုလျှင် ‘စံပယ်’ပဲရယ်လို့
စွဲခဲ့သူပင်။
သိလျက်နှင့် နွယ်အသွင်
စံပယ်ခင် ရှောင်တိမ်း။
ချစ်ဖူးသူပင်
ချစ်ဦးသူ တကယ်ထင်တော့
နန်းအလယ်တွင် စံပယ်တုံးပေမယ့်
ခံပွင့်ကို ယာယီမသုံးချင်ဘူး
ချစ်ထုံး ဖြေမလွယ်တော့
အလှပြယ် အရွယ်သိမ်းသည့်တိုင်
ဘဝဝယ် လွယ်လွယ် မယိမ်းတတ်သူမို့
(စံပယ်ရယ်)
စိမ်းသင့်မှစိမ်း။

Title: ပစ်တိုင်းထောင် မောင်ပါခင်
By: မြင်းမူမောင်နိုင်မိုး
ပစ်တိုင်းထောင် အရုပ်ကလေးပေမို့
ရှုပ်ထွေးတဲ့ ကြိုးမခင်။
ပကာသန မဆင်တဲ့
သဘာဝ မင်သူပါကွယ်
ပေါင်းပုဝါ ချိတ်ပုဆိုးတွေနဲ့
ကကြိုးမြင် လက်ခြေ မအားရှာတဲ့
တစ်ပင်တိုင် ရွှေမင်းသားကလေးလိုတော့
ဝင့်ကြွားစွာ အဆင်ဆန်း
မြန်းနိုင်ဘူးခင်။
ဘဝဇာတ်ခုံပေါ်တွင်
ထားချင်တဲ့နေရာထား။
ခင့်အလို ခင့်အလိုက်
ခင့်အကြိုက် အစဉ်သာပေါ့
မေတ္တာ သမုဝဲ အလယ်၌
ချစ်တာ တစ်ခုတည်းရယ်နှင့်
ပစ်လဲ မယိုင်ပေါင်ကွယ့်
ချစ်ဇွဲ ခိုင်ခိုင်နှောင်မယ့်
ပစ်တိုင်းထောင် မောင် အစစ်ပါလို့
ချစ်သက်သေထား။

Title: အလွမ်းဇာတ်
By: မြင်းမူမောင်နိုင်မိုး
လူ့ဘဝသဘောအမြင်မှာ သံသရာရှိတာမို့
အခုမှ အပြောညင်သာ ပြန်ကာမညှိလိုက်ပါနဲ့
သုမန ကျောပြင်မှာ ဒဏ်ရာ အပြည့်နဲ့ရယ်မို့
တန်ပါဘိ ဆိုလိုက်မယ်။
ပဂိုးမြလိုတော့
အချိုးကျစွာ အပြောအငို မတတ်ပေမယ့်
ဇာတ်နာအောင် အဆိုအဟဲတွေကြောင့်
ကိုယ့်အသည်းမှာ ထင်ကျန်ရစ်တာက
“ဒီမယ် ကိုသောနရဲ့
တမင်ငြိုငြင် အမြင်နုပ်စွာနဲ့
ရှင်မလိုချင်နှင်ကာ ထုတ်လိုက်သော်လည်း(ကျုပ်ကလေ)
ဘုရင်ကတော် လောက်တော့ ဖြစ်ပါသေးတယ်” တဲ့
အပယ်ခံ ရွှေရင်နင့်စွာနဲ့
ရင်ဖွင့်ခဲ့တယ်။
လမ်းပေါ်မှာ ကြွေတဲ့ပန်းရယ်မို့
မနမ်းချင် ကျော်နင်းလေတော့
နွမ်းလျစွာ အဖော်ကင်းပါဘိ
မျှော်လင့်ခြင်း သံသရာဝယ်
ချာချာလည် ရင်မငြိမ်း။
ခုမှတော့လေ
သမုဒယတွေ တစ်ဖန်မသစ်ချင်ဘူး
ကျန်ရစ်သူ အသည်းကြွေနွမ်းကာမှ
ကမ်းလက်တွေ ပြန်ကာဆက်လာတော့
မရှက်သာ ပဋာလူးသည်သို့
တစ်သက်မှာ နှစ်ခါမရူးပါရစေနဲ့
ပွင့်ဦးကြွေတဲ့ လမ်းမှာဖြင့်
ဝေဒနာ တစ်ခန်းရပ်သ့င်ပြီမို့(ခုမှတော့ ခင်ရယ်)
လွမ်းဇာတ်ကိုသိမ်း။

Title: စက္ကူစွန် ဘဝကလေးပေမို့
By: မြင်းမူမောင်နိုင်မိုး
စက္ကူစွန်ဘဝ ကလေးပေမယ့်
ခဏကလေးတော့ ဖြစ်ချင်တယ်။
အချစ်ကြိုး တစ်မျှင်နဲ့
ရစ်ကြိုးတွင် သခင်ဆင်တော့
ဝေဟင်ယံ အာကသဆီ၌
ခုန်ပျံကာ ကျွမ်းအလှထိုးပါလို့
ခုန်ဆန်ကာ အစွမ်းပြမရိုးရပါဘူး
မြတ်နိုးသူမယ်။
အရှုံးတစ်ဝက်ပေမယ့်
ရုန်းထွက်ဖို့ မရည်ရွယ်
မိုးတိမ်ဝယ် လွန့်လူး။
သခင် ထားလေသမို့
မြင့်ဖျား အာကာဗွေ၌
ကြာရည်စွာ ဖျော်ဖြေ ပြီးပြန်‌တော့
ခိုနားရန် အချိန်တန်ပေါ့
အိမ်အပြန် မိုးမချုပ်ချင်လို့
(သခင်ရယ်)
ကြိုးရုပ်ပါဦး။

Title: လွမ်းနေဆဲရယ်
By: မြင်းမူမောင်နိုင်မိုး
ဘဝမှာ ကြုံခဲ့ဖူးသည်ပေါ့
မြမာလာ ငုံ နှစ်ဖူးရယ်က
တစ်ဖူးသာ ပန်မည်ဆိုတော့
အလိုလို ပန်မဖြစ်ပြီဘူး
ချန်ရစ်ခဲ့ ဖူးတစ်နွယ်။
နေအရင့် မှာတဲ့
ကြွေလွင့် ရှာလေပြီလား။
ကြာရှည်စွာ အနေလှမ်းပေမယ့်
လွမ်းနေဆဲရယ်။
ထင်မမှတ်ပါဘဲ
ရင်လှပ်ကာ ဖိုစရာပေါ့
သည်နေ့မှာ နေရာဟောင်းဆီသို့
ပြန်ပြောင်းကာ ကြုံဆုံတော့
မာလာငုံ လှနေဆဲပါကလား
ရစ်ဝဲကာ လိပ်ပြာ ပိတုန်းတွေနဲ့
ကိုယ့်ကိုကွယ် ကြည့်ပါအုံးရယ်လို့
ပြုံးတုံ့တုံ့ တမင်ကွယ်
ကျီစယ်တဲ့ တစ်ပွင့်ပန်း။
ဪ ပန်မဖြစ်တာမို့
ချစ်ရစ်သူ သူသာပြုံးနိုင်ရဲ့
ချစ်ထုံး ဘယ်သူခိုင်လို့
ဘယ်သူနိုင် ဘယ်သူရှုံးပါလိမ့်
အဆုံးမှာ အစမပျိုးသာလည်း
အမုန်းမပါ ဘဝညှိုးသူမတော့
ချစ်ကြိုး ဖြည်ရန်ခဲလှတယ်
ပွဲတွေ့ဇာတ်လမ်း။

Title: ချစ်အိုးကွဲလေးပါ ခင်
By: မြင်းမူမောင်နိုင်မိုး
ဒေါင်ဒေါင်ငယ်မြည်မှ အိုးရယ်လို့
ဆိုရိုးလည်း ရှိသည်ပင်။
အိုးနဲ့ဆန် တန်ရုံထည့်ရပါသတဲ့
မထည့်ပေါင် အလွယ်မြင်တော့
စလယ်ဝင် ဖင်မမဲသော်လည်း
ကွဲတတ်တယ်ခင်။
အလှကို မြတ်နိုးလို့
ရိုးကျိုးကာ ဆည်းကပ်ပြန်တော့
ကမ္ဗည်းတပ်အမှန် ‘လှအိုးကွဲကလေး’ပါတဲ့
အချစ်ကို မြတ်နိုးလို့
ရိုးကျိုးသူ မောင့်အဖြစ်ကိုလည်း
“ချစ်အိုးကွဲကလေး” ခေါ်ချင်ခေါ်တော့
ခင့်အပေါ် စွေဖြိုးတဲ့
ချစ်မိုးနဲ့ ချစ်ရေစင်
မောင့်ရင်မှာ ထာဝရအေး။
အဖိုးမနည်းသည်ပင်
အိုးကွဲအမည်တွင် လို့
သည်ခင်ခင် အမြင်မငြိုးလိုက်ပါနဲ့
ချစ်ကြိုး တစွေစွေနဲ့
ဆောင်းမိုးနွေ ကြိမ်ကြိမ်သစ်ပေမယ့်
တစ်သက်မှာ တစ်ကြိမ်ချစ်တတ်သူမို့
အပြစ်ရှာ အကျိုးမနည်းရပါဘူး
အချစ်မှာ အရိုးစွဲလေမယ့်
(ခင်ရယ် မောင်ကတော့လေ)
အိုးကွဲကလေး။

Title: ရွှေတစ်ခက်ကိုဖြင့် ကြွေရွက်နှယ်ဂုဏ်မညှိုးစေဖို့
By: မြင်းမူမောင်နိုင်မိုး
အလွမ်းရယ်တောင်နှယ် ကျူးချင်တော့
ရဟန်းယောင်ဆောင်တဲ့ ဘီလူးကိုမှ
ညွတ်နူးစွာ သဒ္ဓါပိုလို့
သီတာပျို စည်းကိုဖောက်
စည်းပေါက်ခဲ့ဖူးသည် ခင်။
သစ္စာတိုင်ခိုင်ခိုင် မရစ်လျှင်ဖြင့်
မေတ္တာပြိုင် အပိုင် မဖြစ်သာဘူး
ဝေးတတ်သည်ပင်။
လေးတော်ရှင် ရာမမင်းလိုဖြင့်
စစ်ခင်းကာ အနိုင်ယူမယ့်
ပြိုင်လိုသူ မောင် မဖြစ်ပါရစေနဲ့
အချစ်မှာ နေမဝင်ဖို့
ဖြေမရွှင် အခါပျက်လေမှ
“ရွှေသမင်ဘယ်တာထွက်” တယ်လို့
အမျက်ဖြာ အဖြစ်မသည်းချင်ဘူး
တစ်သက်တာ အချစ်ကြီးသူမို့
ချစ်စည်းလေး တားမယ်ခင်
ငြိုငြင်နဲ့တိတ်ခိုး။
ဪ ရွှေတစ်စက်ကိုဖြင့်
ကြွေရွက်နှယ် ဂုဏ်မညှိုးစေနဲ့
ချစ်ကြိုးခိုင်ချင်လျက် ကယ်မို့
သက်မှူးခင် မြင်‌ေအောင်ရှုရမှာက
“လူ့စည်း ဘီလူးစည်း
သူ့စည်း ကိုယ့်စည်းပါ” တဲ့
စည်းကျော်အောင် ခရီးမရောက်စေဖို့
စည်းပေါ်အောင် အနီးမလျှောက်လေနဲ့
(ခင်ရယ်) စည်းပေါက်မှာစိုး။

Title: လမ်းဘေးက ပန်းကလေးများ
By: မြင်းမူမောင်နိုင်မိုး
လမ်းဘေးနေ အခြေမတင့်တာမို့
ပန်းကလေးတွေ အနေမဝင့်ရတော့ပြီလား
တွေးချင့်မိခဲ့ပါသည်။
သခင်ပျိုးတာမို့
သင့်နိုးချိန်ခါတန်တော့
ပွင့်လန်းရန် ရေချိုဖြန်းမယ်လို့
မှန်းမျှော်ခဲ့သည်။
ဪ သခင့်အပါးမှာတဲ့
ချစ်စကား တာတီတီနဲ့
ညာပလီ ဗျာသီချွဲတတ်လေတဲ့
အကဲပိုဆောင် မာလာကလေးတွေမှ
ရွှဲစိုအောင် သာသာထွေးမယ်လို့
အတွေးသည်နှယ် မြင်သမို့
ပန်းသခင် မေတ္တာမိုးရယ်က
စွေဖြိုးကာ ဖြိုင်ဖြိုင်ရွာတော့
မပြိုင်သာ ကြမ္မာငြိုးရုံပေါ့
ချစ်မိုးမဲ့ နွေရာသီ
တာရှည်လို့ အပူငွေ့လောင်။
လမ်းနဘေးမှာမို့
ပန်းကလေးတွေ ရင်ဖိုမောပါဘိ
ဝေးသော အလှမ်းတစ်နေရာမှာ နေညိုမလင့်မီ၌
မွှေးသောပန်းကလေးတွေခမျာ ရေချိုလင့်လျက်ပါပဲ
တွေးချင့်ကာ စာနာလို့
ညှာတာပါ ခွင့်ပန်တောင်းချင်ရဲ့
(တကယ်တော့ သခင်ရယ်)
“သဇင်လည်းပန်း နှင်းလဲပန်း
စံပယ်လဲပန်း ဇွန်လဲပန်း
ပိတောက်လဲပန်း ငုလဲပန်း”
ပန်းချင်းအတူတူမို့
ဘယ်မူဘယ်သူ မငြိုးလိုက်ပါနဲ့
အရွယ်တူ ငယ်မူမညှိုးမီ၌
ဖြိုးသွန်ပါ မိုးလွန် မနှေင်းခင်
တောင်းပါမိကြောင်း။

Title: အဖေ့မျက်ရည်
By: မြင်းမူမောင်နိုင်မိုး
သားကိုကြည့်၍
သား၏အပူ၊ ကိုယ့်အပူနှယ်
ယူ၍ရလျှင်၊ ယူလိုက်ချင်၏
ရင်မှာမချိ၊ မြင်ပါဘိသော်
မကြည့်ရက်စွ၊ ကြည့်ခက်လှသည်
တစ်ရာ့သုံးလေး မကျသေး။
သွေးလွန်တုပ်ကွေး၊ အဖျားသွေး။
အိပ်ရာထက်က သားကလေး။
နဖူးကိုစမ်း၊ ပါးကိုစမ်းနှင့်
ခြေဖျားကိုစမ်း၊ ခါးကိုစမ်းနှင့်
စမ်းပြီးစမ်းလတ်၊ အထပ်ထပ်ပင်
ရွတ်ဖတ်ဆိုနှုတ်၊ မေတ္တာသုတ်နှင့်
သုတ်တော်စုံစွာ၊ ပူဇော်ပါသည်
အာရုံထဲမှာ သားကလေး။
ရောဂါပျောက်ကင်း ချမ်းသာရေး။
သို့ရှိစဉ်ဝယ်၊ သားငယ်ငယ်သည်
ဘယ်လူးညာခွေ၊ ‘အဖေရေ’တဲ့
အဖေကိုတ၊ သတိရလျက်
စဉ်းမျှလှုပ်ရှား၊ ကျွန်ုပ်အားလျှင်
ဆုပ်ထားပြန်သေး၊ လက်ကလေးကို
ဖက်ထွေးသာယာ၊ နမ်းရှိုက်ပါရင်း
ကျွန့်မှာမျက်ရည်၊ တစ်စက်သည်လျှင်
ကြွေမည်ရှိတုံ၊ နားအာရုံဝယ်
တစ်စုံတစ်ဦး၊ ခေါ်ပုံထူးသို့
မော်ဖူးအကြည့်၊ မြင်ရဘိသည်
မှုန်တိမှုန်ဝါး၊ ပန်းချီကားနှယ်
ဆေးသားမှုန်မှုန် အဖေ့ဓာတ်ပုံ။
နံရံထက်မှာ ပြုံးရိပ်လှုံ။
ကျွန်ုပ်အားကြည့်နေဘိတုံ။
အဖေ့ဓာတ်ပုံ၊ ဆေးမှုန်မှုန်လျှင်
ပူပုံပန်းရုပ်၊ ကျွန်ကျွန်ုပ်၏
ဒုက္ခသက်သက်၊ မကြည့်ရက်ထင့်
မျက်လွှာအချ၊ ကျွန့်ဆံစသို့
မြမျက်ရည်ဝန်း၊ တစ်စက်နမ်းဟု
စိမ်ဝမ်းမှတ်တုံ၊ ထင်လတ်တုံသော်
ဓာတ်ပုံထဲက ကြွေခဲ့သည်။
အဖေ့မျက်ရည် တစ်စက်သည်။
ပင်လယ်ထက်ပင် ကျယ်လိမ့်မည်။
သားချစ်နားလည်နိုင်ပါပြီ။

Title: လွမ်းနေဆဲပါ ပိတောက်ဝါ
By: မြင်းမူမောင်နိုင်မိုး
နှစ်ဆန်းခါ နွေအရောက်မှာဖြင့်
ချစ်ပန်းဝါ ရွှေပိတောက်တွေက
ကြိုင်လှောက်လို့ ပွင့်ငုံစီ။
ခြွေမခူးသာဘူး
လေလူးရာ ဘယ်ညာယိုင်လို့
ပိတောက်ခိုင် ကိုယ့်ကိုစိမ်းသည်မို့
နွဲ့ယိမ်းကို မပန်သာတော့
ကံကြမ္မာ ဖန်လာအနွဲ့မှာဖြင့်
ချန်ခဲ့ရပြီ။
အတွေးမှာ သံသယတွေကြောင့်
ဝေးကမ္ဘာ အပြန်မလှလေတော့
ဆွေးကဗျာ အနန္တပေပေါ့
ဆံမြ ကေရှင်ဆီ၌
ငွေမင်ရည် သီသီစွက်သော်လည်း
ငယ်ချစ်ဆွေ ရွှေတစ်ခက်ကိုဖြင့်
မေ့ရက်ဖို့ ခက်ပါသည်
ကန္တာဆီ တစ်ယောက်ထဲ(တည်း)
ဪ အချစ်ကို အချိုဆမ်းပါလို့
အပြစ်ဆို ငိုမတမ်းသာဘူး
ကိုယ့်လမ်း ကိုယ်သာထွင်လို့
ခရီးနှင် တွင်တွင်လျှောက်ရပေမယ့်
တစ်ယောက်ဆို တစ်ယောက်ထဲ(တည်း)
ပိတောက်ဆို ပိတောက်ပဲရယ်မို့
ဖောက်လွဲကာ အချစ်တွေ မဆုံးသေးပါဘူး
“ကိုယ်မုန်းလျှင် ကိုယ့်အပြစ်
ကိုယ်ချစ်တော့ ကိုယ့်စေတနာ
ကိုယ့်နေရာ ဘယ်မှာရှိစေတော့
ချစ်မိသူ ရွှေတစ်ခက်ရယ်က
ဆက်ရန်သာ လက်မကမ်းသော်လည်း
သက်ခန္ဓာ ပျက်မကျွမ်းလေသရွေ့(ပိတောက်ရယ်)
လွမ်းငွေ့ဝေဆဲ။

Title: ဆောင်းငှက် အိမ်ပြန်ပါတော့မည်
By: မြင်းမူမောင်နိုင်မိုး
(၁)
တပေါင်းနွေရက်
ဟောင်းကြွေ သက်၍
ဆောင်းငှက် အိမ်ပြန်ပါတော့မည်။
သွားတူ နားတူ၊ စားအတူပင်
ကြည်ဖြူမပျက်၊ မိတ်ဆွေငှက်တို့
နှုတ်ဆက်ပါကြောင်း၊ တေးချိုညောင်းစဉ်
ဆောင်းငှက် အိမ်ပြန်ပါတော့မည်။
(၂)
အတူတကွ၊ နားခိုကြခိုက်
ချမ်းမြစေချင်၊ အေးစေချင်၍
ရင်မှရွေးထုတ်၊ တေးတစ်ပုဒ်ကို
ကျွန်ုပ်သီကြွေး၊ ဖျော်ဖြေပေးလည်း
မအေးသည့်ခါ၊ အေးသည့်ခါနှင့်
မသာသည့်ခိုက်၊ သာသည့်ခိုက်နှင့်
မကြိုက်ဘိတုံ၊ ကြိုက်ဘိတုံနှင့်
ဆူကြုံသင့်မျှ၊ မရှိကလျှင်
နားဝမအေး၊ ငှက်ကလေးဟု
ဆဲရေးနှုတ်ခြွေ၊ ပုတ်ခတ်ပေလည်း
“စေတနာသည်သာ၊ ကံကြမ္မာ”ဟု
စိတ်မှာလျှော့ဖြေနေတော့မည်။
(၃)
တပေါင်းဂိမွေ၊ ရော်ရွက်ကြွေသည်
နွေသဘာဝ၊ နွေကာလမို့
ခြွေချရက်စွာ၊ မသက်ညှာဟု
စိတ်မှာငြိုငြင်၊ အမြင်တိုလျက်
ပင်အိုသို့လျှင် ၊ ပြစ်မတင်ပါ
ချစ်ခင်မပျက်၊ သည်တစ်သက်တွင်
တစ်ရက်ခိုဖူး၊ သင့်ကျေးဇူးကို
အထူးဆင်ခြင်နေတော့မည်။
ဝေဟင်မြေပြင်၊ ရေအလျဉ်၌
လေနှင်ရာပြောင်း၊ အတောင်ညောင်းမို့
ဆောင်းငှက်မိခင်၊ မေတ္တာရင်၌
ကြည်လင်ချမ်းမြ၊ တေးဓမ္မကို
အေးမြရွှင်ချို၊ ကောင်းစွာဆိုလျက်
နားခိုအိပ်စက်ပါဦးမည်။
ဪ တပေါင်းနွေရက်
ဟောင်းကြွေသက်၍
ဆောင်းငှက်အိမ်ပြန်ပါတော့မည်။

Title: ဗုဒ္ဓစကား
By: မြင်းမူမောင်နိုင်မိုး
သူတစ်ထူး၏
ကျေးဇူးရှိလျက်၊ ကျေးဇူးဖျက်ကာ
အမျက်ကြီးမောက်၊ မီးသို့တောက်၍
ကောက်ကွေ့စာဂ၊ မာန်မာနနှင့်
ဝါဒအယူ ပျက်စီးမှု။
သူယုတ်မာဟုခေါ်ထိုက်သူ။
သူ့မယား၌
ပြစ်မှားလွန်ကျူး၊ ရမ္မက်ဆူးတို့
စူးရှသွေးဆူ မွတ်သိမ့်မူ။
သူယုတ်မာဟု ခေါ်ထိုက်သူ။
အမိအဖ၊ ယောက္ခမနှင့်
နှမ အစ်ကို၊ စသည်ကိုလျှင်
ဆဲဆိုရိုက်ခတ်၊ ညှဉ်းဆဲတတ်လျက်
လေးမြတ်အယူ မရှိမူ။
သူယုတ်မာဟု ခေါ်ထိုက်သူ။
မိမိကိုယ်ကို
မြှောက်ဆိုချီးပ၊ မော်ကြွားလှလည်း
နှိမ့်ချပြစ်မှား၊ သူတစ်ပါးအား
စော်ကားငြူစူ ကဲ့ရဲ့မူ။
သူယုတ်မာဟု ခေါ်ထိုက်သူ။
အိုကြီးအိုမ၊ မိနှင်ဖကို
တုတ်ကွလုပ်ကျွေး၊ အခွင့်ပေးလည်း
လုပ်ကျွေးသမှု၊ ဘယ်မပြုလဲ
ဥပေက္ခာပြု နေစိမ့်မှု။
သူယုတ်မာဟု ခေါ်ထိုက်သူ။
အမျိုးဇာတ်ကြောင့်
သူမြတ်ပိုင်ပိုင်၊ မဖြစ်နိုင်တည့်။
အမျိုးဇာတ်ကြောင့်
ဂုဏ်ဒြပ်နုံချာ၊ သူယုတ်မာဟု
သေချာဒိဌ၊ ဆိုမရတည့်။
လောကကမ္ဘာ၊ လူတို့ရွာဝယ်
သူငါရှေးရှု၊ ပြုသောမှုကြောင့်
လူ့ဂုဏ် ‘ယုတ်’ ‘မြတ်’၊ ဖြစ်တည်အပ်ဟု
သိမှတ်သင့်ကြောင်း၊ ဆိုးအကောင်းကို
လမ်းကောင်းညွှန်ပြ၊ မိန့်မြွက်ဟသည်
ဗုဒ္ဓစကား ထိုတရား။

Title: စာရာမေရိ အလွမ်း
By: မြင်းမူမောင်နိုင်မိုး
နွေဦးရွက်ဝါ၊ သို့ပမာလျှင်
မြန်မာနိုင်ငံ၊ စစ်ထွက်သည့်ငါ
ရောက်ခဲ့ပါပြီ
စာရာမေရိ တောင်ခြေထိ။
စာရာမေရိ၊ တောင်ခြေထိပင်
ရောက်သည့်ခိုက်မှာ၊ ကြေးနန်းစာကို
ငါဖတ်ရှုရ၊ ထိုခဏတည့်
သက်မျှချစ်ကြင်၊ ဇနီးခင်က
ရင်နှစ်သားဦး၊ လ,ပန်းဖူးကို
မီးရှူးသန့်စင် ဖွားမြင်ကြောင်း။
အို သားကြီးအဖေ၊ ငါဖြစ်ပေဟု’
တောင်ခြေမှမြောက်၊ တောင်ထိပ်ရောက်မျှ
ဝမ်းမြောက်ပျော်ရွှင်၊ စိတ်အစဉ်ဝယ်
ဖခင်မေတ္တာ၊ ဆိုသည်မှာလျှင်
ဘယ်ခါဆုံးစ၊ ရှိနိုင်ပါ့ဟု
တွေးဆမိချိန်၊ နှလုံးအိမ်၌
မွေ့သိမ်ချမ်းမြ၊ ဖူးမြင်ရသည်
ရွာက အဖေကိုပါတည်း။
စာရာမေရိ၊ တောင်ပေါ်ထိပင်
ရောက်သည့်ပမာ၊ ထင်မှတ်ရာမှ
‘ရွာကဖအို၊ တောင်မြင်းမိုရ်’သို့
ကြည်ညိုမာန်လျှော့
ကန်တော့စိတ်မှန်း၊ မျှော်ရင်းလွမ်းသည်
နှင်းဆမ်းမျက်ရည်နှင့်တကား။

Title: မိတ်ဆွေများ
By: မြင်းမူမောင်နိုင်မိုး
ဖျားနာစဉ်က၊ အားပေးကြ၍
ရွှင်ပျစေသော၊ ထိုသဘောဖြင့်
ရယ်မောစရာ၊ ပြောကြရှာသည်
ကြင်နာတတ်သော မိတ်ဆွေများ။
ချို့တဲ့စဉ်က၊ ဝိုင်းဝန်းကြ၍
ငွေစ သပြာ၊ ဝတ္ထုစာနှင့်
ကဗျာအလှ၊ လက်ဆောင်ငှသည်
ဖေးမတတ်သော မိတ်ဆွေများ။
အောင်မြင်မှုပန်း၊ ငါဆွတ်လှမ်းသော်
ဝမ်းမြောက်စွာပင်၊ ငါ့ဂုဏ်တင်လျက်
ရယ်ရွှင်ရယ်မော၊ တသောသောလျှင်
သဘောဖြူသည့် မိတ်ဆွေများ။
ငါမြင့်လေဘိ၊ မြင့်သည့်အလျောက်
ငါနိမ့်လေဘိ၊ နိမ့်သည့်အလျောက်
ဝမ်းမြောက်ဝမ်းသာ၊ ချမ်းသာဆင်းရဲ
ဝေခွဲမျှယူ၊ သဘောဖြူသည့်
ချစ်သူငယ်ချင်း၊ မိတ်ဆွေရင်းတို့
ကွေကွင်းခွဲခွာ၊ ကာလကြာလည်း
ငါတွေးမြဲပင်၊ ဟိုယခင်က
ငါ့တွင်အထူး၊ တင်ရှိဖူးသည့်
ကျေးဇူးတရား ကိုတကား။
ဪ ကျေးဇူးကြီးပေ၊ ရှေးပဝေက
မိတ်ဆွေများသို့၊ မေတ္တာပို့ကာ
ဤသို့ ဆုမွန် ချွေသည်တကား။
သီတင်းအကျွတ်၊ နှင်းအဆွတ်ဝယ်
ဝင်းမွတ်သင်းထုံ၊ ပွင့်ကြကုန်သည့်
ကြာမှုံသို့ဝင်း၊ ဂုဏ်သတင်းလည်း
ထုံသင်းမွှေးကြူနိုင်ပါစေ။
ထို့ပြင်တဝ၊ ပန်းကြာမြလျှင်
နှင်းစဆွတ်လူး၊ အလှထူးနှင့်
ပွင့်ဦးသည်မှ၊ ကြွေချိန်ကျထိ
ချမ်းမြဆိတ်ငြိမ်၊ မြကန်အိမ်၌
တည်ငြိမ်ရွှန်းဖိတ်၊ ငြိမ်းစွာအိပ်သို့
ချစ်မိတ်ဆွေများ၊ ရှေးရှုသွားသည့်
ရှည်လျားလှသည်၊ ခရီးရှည်ဝယ်
ရေကြည်သင့်မျှ၊ သောက်သုံးရလျက်
အလှဖျက်ချိုး၊ ရန်စပျိုးမည့်
လေမိုးကင်းစင်ကြပါစေ။

Title: သားကြီးအိမ်ပြန်
By: မြင်းမူမောင်နိုင်မိုး
သတင်းမကြား၊ စာမပါဘဲ
သားကြီးပြန်လာ၊ သောအခါဝယ်
လာမှလာသေး၊ လူကလေးဟု
မွေးမိကျွန့်ကို၊ ဆီး၍ဆို၏
သို့ဆိုဘိငြား၊ ချိုမျက်ထားနှင့်
စားချင့်စဖွယ်၊ အသွယ်သွယ်ကို
ဖွယ်ဖွယ်ရာရာ၊ ချက်ပြုတ်ကာလျှင်
ရသာစုံထွေ၊ ရှေးပဝေနယ်
မွေးမေကျွေးရှာဘိတကား။
သို့ကျွေးရုံမျှ၊ ဘယ်မကချေ
ငယ်ကလိုပင်၊ အိပ်ရာဝင်လည်း
မှတ်ခြင်းကင်းအောင်၊ ခြင်ထောင်ထောင်တဲ့
ယပ်တောင်ဖျပ်ဖျပ်၊ တခတ်ခတ်နှင့်
ပါးစပ်ထမေး၊ လူမှုရေးတွေ
လူလေးပြေမှ၊ ပြေပါစဟု
ကြောင့်ကြပူပွေ၊ ရှေးပဝေနှယ်
မွေးမေထွေးရှာ ဘိတကား။
သို့တွေးရုံမျှ၊ ဘယ်မကချေ
သားလှပြန်မည်၊ လက်အုပ်ချီသော်
ပင်နီတစ်အုပ်၊ ဆေးတစ်ထုပ်နှင့်
ငရုတ်တစ်စိတ်၊ ဆန်တစ်အိတ်ပြင်
ငချိပ်ကြူမွှေး၊ ပဲနီလေးတဲ့
မြေးတွက်၊ သားတွက်၊ ချွေးမတွက်ဟု
အတွက်များထွေ၊ ရှေးပဝေနယ်
မွေးမေပေးရှာဘိတကား။
ဪ မွေးမေကျေးဇူး၊ မြင်းမိုရ်ဦးကို
ဆပ်ဖူးချင်သည်၊ စိတ်ကရည်လည်း
စိတ်သည်သာရောက်၊ မထမြောက်ဘဲ
တစ်ခေါက်ပြန်လာ၊ လက်ဗလာတည့်
နှစ်ခေါက်ပြန်လာ၊ လက်ဗလာတည့်
ဗလာလက်တွင်း၊ မိချစ်ခြင်းတို့
သက်ဆင်းခဲ့သည်၊ အလီလီမို့
နို့်ရည်ချိုမျက်၊ ဘယ်သို့သက်လည်း
တစ်စက်ဖိုးပင်၊ ကျေမထင်ဟု
တွေးထင်ခဲ့ပြီး၊ ဝမ်းပန်းနည်း၍
သားကြီးအိမ်ပြန်၊ မျက်ရည်လျှံလည်း
လျှံသည့်မျက်ရည် တိတ်ခိုးဆည်။
အမေ မသိစေချင်ပြီ။

Title: မုဆိုး၏မျက်ရည်
By: မြင်းမူမောင်နိုင်မိုး
(၁)
အဆိပ်လူးမြား၊ နှလုံးသားကို
ဖောက်သွားပေလျက်၊ ရင်ခွင်ထက်မှ
မျက်စိသူငယ်၊ သူ့သားငယ်ကို
ဖက်တွယ်ရင်းက၊ ထိုမျောက်မလျှင်
ဇီဝအသက်၊ ချုပ်ငြိမ်းပျက်သည်
တောနက်မြိုင်စောင်း တစ်နေရာ။
ပါဏာတိပတ်၊ ချင်ခြင်းတပ်၍
သတ်ရခဲ့ခြင်း၊ မဟုတ်လျှင်လည်း
ရင်တွင်းပူဆာ၊ အူအင်္ဂါကြောင့်
မြင်ရာသားကောင်၊ မလွတ်အောင်လျှင်
ပစ်နှောင်ခွင်းဖြို၊ မုဆိုးအိုလည်း
ရွက်ညိုစိမ်းတောက်၊ သစ်ပင်အောက်မှ
မျောက်သားငယ်လေး၊ ငယ်နုထွေးကို
ဖြည်းလေးညင်သာ၊ ယူခဲ့ပါသည်
အိမ်မှာအလှ မွေးရန်ကို။
(၂)
မုဆိုးပြန်ရောက်၊ အိမ်ဝင်ပေါက်တွင်
ဝမ်းမြောက်ရွှင်ပျ၊ မြင်နေကျသော
နှမအိမ်သူ၊ သူ့သည်းအုကို
ကြည်ဖြူရွှင်ပျ၊ မမြင်ရဘဲ
မြင်ရသည်လျှင် ဖိုးရုပ်သွင်နှင့်
ထွက်ဝင်ရင်းနှီး၊ အိမ်နီးချင်းတို့
ရှင်းဆိုပြောမှ၊ သူသိရ၏
နေ့လစေ့လွယ်၊ ဇနီးသည်လျှင်
ခုဝယ်မီးဖွား၊ ခက်ကြုံငြား၍
လှုပ်ရှားညည်းညူ၊ မချိမူသော်
သည်းအူပြတ်မျှ သူကြားရ။
ရင်နှင့်အမျှ နာကျင်လှ။
(၃)
ဪ ချစ်ခြင်းမေတ္တာ ရင်မှာလှုပ်နိုး
ပြိုမည့်မိုးနှယ်
မုဆိုးမျက်နှာ၊ ညှိုမှိုင်းများစွာကို
မြင်ပါလေရ၊ ထိုခဏ၌
လက်မှရုန်းထွက်၊ ကမ္ဘာပျက်သို့
ဆင်းသက်ခုန်ပြေး၊ မျောက်ကလေး၏
ငိုကြွေးရှာပုံ၊ ပမာပုံနှင့်
သံကုန်စူးရှ၊ ကြားလိုက်ရသော်
ဘဝတစ်သက်၊ ကြွေရန်ခက်သည့်
မျက်ရည်တစ်ပေါက်၊ မြေသို့ရောက်ခိုက်
မိုးလောက်ဟုပင်၊ မုဆိုးထင်၍
ရင်ဖိုနွမ်းလျ၊ ကြေကွဲရသည်
ဘဝအမော ဆိုအံ့လော။

Title: ဝင်ခွင့်ပြုပါ
By: မြင်းမူမောင်နိုင်မိုး
‘ဝင်ခွင့်ပြုပါ’ ဆိုဖူးပါသည်
စာသင်ခန်းမ အဝင်ဝ။
ကျောင်းတက်နောက်ကျ ငယ်စဉ်က။
‘ဝင်လာပါဘီ’ ၊ အိုတပည့်ဟု
ငါ၏ဆရာ၊ ခွင့်လွှတ်ရှာသည်
ကြည်သာဆုံးမ၊ ဩဝါဒ
ကျောင်းနေစဉ်က ငယ်ဘဝ။
ဝင်လာဘိလတ်၊ နေရာကျပ်လည်း
မတ်ရပ်စရာ၊ မလိုပါတည့်
နေရာထိုင်ခင်း၊ သူငယ်ချင်းတို့
ရိုင်းပင်းကူညီ၊ ဖေးမသည်နှင့်
မမီသည့်စာ၊ မှတ်စုလွှာကို
ပျူငှာမနှေး ကူးခွင့်ပေး။
ပျော်ရွှင်မှုဖြင့် ရင်မှာအေး။
အချိန်ကာလ၊ ပြောင်းလဲကြ၍
ဘဝလမ်းတွင် ၊ ပန်းအဝင်၌
ငါလျှင် နောက်ကျ၊ ရှိပေကသော်
ငယ်ကလိုပင်၊ ပြစ်ကင်းစင်သည့်
‘ဝင်ခွင့်ပြုပါ’ ဆိုချင်ပါမိ
ဆိုပါလေငြား၊ ငါ့အပါး၌
ထောက်ထားစာနာ၊ အကြင်နာနှင့်
မေတ္တာရှေးရှု၊ ပျော်ရွှင်မှုတို့
ယခုကာလ၊ ငယ်ဘဝနှယ်
ရမှရနိုင်ပါ့မလား။
ကျွန်ုပ်တွေးမိ ဝိုးတဝါး။
ဆင်ခြင်ကြည့်ပါ မိတ်ဆွေများ။

Title: ဖိုးပြုံးချို
By: မြင်းမူမောင်နိုင်မိုး
အမြဲလိုလို၊ ပြုံးချိုချိုနှင့်
ဆိုသည့်စကား၊ ပမာပျားမို့
တင်စားငါ့ကို၊ ဖိုးပြုံးချိုဟု
ခေါ်ဆိုလာကြ၊ ကျီစယ်ကြတိုင်း
နှုတ်စပြုံးရိပ်၊ ခပ်မဆိတ်လျှင်
တိတ်တိတ်နေခဲ့ သည်တကား။
အပူအပင်၊ မြူမတင်ဘဲ
ကြည်လင်ရွှင်ပျ၊ မြင်နေကျမို့
အားကျစွာကို၊ ဖိုးပြုံးချိုဟု
ငါ့ကိုဂုဏ်ပုဒ်၊ ဘွဲ့မည်ထုတ်တိုင်း
နှုတ်စပြုံးရိပ်၊ ခပ်မဆိတ်လျှင်
တိတ်တိတ်နေခဲ့ သည်တကား။
သို့တိတ်တိတ်နေ၊ ရှိခဲ့ပေလည်း
ရင်တွေပွင့်မျှ၊ ပြောချင်လှသည်
ဘဝသောက၊ မောသမျှ။
သို့တိတ်တိတ်နေ၊ ရှိခဲ့ပေလည်း
မျက်ရေချောင်းကြီး၊ ပြည့်လုနီးမျှ
ငိုညည်းရှိုက်ငင်၊ ပြောလိုက်ချင်သည်
ငါလျှင်ဒုက္ခ ကြုံသမျှ။
ဪ
ငါလျှင်ဒုက္ခ၊ ကြုံသမျှကို
ပြောပြချင်လျက်၊ ပြောမထွက်နဲ့၏
ကျက်ကျက်လှိုက်ဆူ၊ တံလှပ်မြူနှယ်
အပူငွေ့တွေ၊ မဟပ်ချေအောင်
မိတ်ဆွေတို့တွက်၊ ငါငဲ့ကွက်၍
သိုဝှက်ကာဖုံး၊ ငါလျှင်ပြုံးမည်
အပြုံးထဲက၊ မျက်ရည်စအား
စွန်းစမမြင်၊ ရှိခဲ့လျှင်သော်
ခေါ်ချင်ခေါ်ကြ၊ ဖိုးပြုံးချို။
ရင်ထဲမှာပဲ တိတ်တိတ်ငို။

Title: တဘက်စုတ်ကလေး ပေးတဲ့အမေ
By: မြင်းမူမောင်နိုင်မိုး
မကွေးထီလာ၊ ကားပေါ်မှာတည့်
နေရာကျပ်ညပ်၊ လူချင်းထပ်မျှ
ပူးကပ်ထိုင်ရ ထိုနေ့က။
အထက်ဌာန၊ လမ်းညွှန်ပြသည့်
ကြီးစွတာဝန်၊ ထမ်းကျေပွန်ရန်
အားသွန်ကြိုးပမ်း၊ ခရီးလမ်းဝယ်
နွမ်းလျကိုယ်လက်၊ အဖျားတက်သော်
ကျက်ကျက်ဆူမျှ၊ ကိုယ်ပူလှသည်
ဖျားငွေရှိန်းရှိန်း၊ လေစိမ်းစိမ်းကြောင့်
မှိန်းလျက်နေစဉ်၊ ငါ့ဘေးတွင်ရှိ
မိခင်အရွယ်၊ မွေးမယ်လိုလို
အမေအိုက
‘အလို ကိုယ်ပူလှသေး၊ လူကလေး’ဟု
ငန်းဆေးတစ်ထုပ်၊ ခြင်းမှထုတ်ကာ
ချွေးငုတ်ကင်းလွင့်၊ အခိုးပွင့်အောင်
အသင့်ဆောင်ယူ၊ ရေနွေးပူနှင့်
ဖေးကူတိုက်ကျွေး ရှာသည်တကား။
အမေပေးသည့်
ရေနွေးတစ်မှုတ်၊ ဆေးတစ်ထုပ်ကြောင့်
လှုပ်ယမ်းယိမ်းထိုး၊ ကားအမိုးကို
ဝိုးဝါးဝေသီ၊ ငေးရီကြည့်ဆဲ။
အမေရွတ်သည့်
ပျောင်းညွတ်ချိုပြေ ‘သမ္ဗုဒ္ဓေ’ကို
ရွှန်းဝေပွင့်ဖူး၊ ပီတိဦးဖြင့်
ကြည်နူးထောင်နား၊ စိုက်၍ထားဆဲ။
တဘက်စုတ်ကလေး၊ လည်မှာထွေးရင်း
ချွေးပေါက်စို့စို့၊ တို့သုတ်ပေးကာ
ပြုစုရှာသည်
မေတ္တာအပြည့်၊ ထိုအမိကို
မသိတစ်ဝက်၊ သိတစ်ဝက်နှင့်
အိပ်စက်ပျော်ကာ၊ နိုး၍လာသော်
ငါ့မှာအဖျား၊ ကင်းစင်သွားလျက်
ဘေးနားရှာဖွေ၊ မျှော်ကြည့်လေမှ
အမေမရှိ တော့ပါတကား။
‘အမေ အမေ၊ ထိုအမေလျှင်
ဘယ်နေရာမှာ၊ ဆင်းခဲ့ပါသလဲ’
ခုခါလမ်းဆုံ၊ ခရီးဆုံးဝယ်
‘ညှိုးချုံးပြေလျော့
ကန်တော့ရိုးကျိုး၊ ရှိခိုးချင်ပေ
ဟိုသည်ဖွေမှ
‘အမေသည်မှာ၊ ကျန်ခဲ့ပါသဲ’
ခါခါထပ်ထပ်၊ ငါးသုံးသပ်စဉ်
ရစ်ပတ်လည်မှာ၊ ထွေးလျက်သာတည့်
နီဝါရောယှက်၊ ဖျင်တဘက်လေး
မပျက်ကိုယ်ငွေ့၊ ရှိုက်နမ်းတွေ့ပြီ
အမေ့ကိုယ်စား ချန်ခဲ့သလား။
ဪ
ကျေးဇူးစကား၊ နှလုံးသားမှ
လှုပ်ရှားချိုအေး၊ ဆိုချင်သေးလည်း
ဆိုရေးမကြုံ၊ ဖြစ်ရပုံကြောင့်
ဆုံရန်ခဲခက်၊ လမ်းတစ်ဝက်၌
တဘက်စုတ်ကလေး၊ အမေပေး၍
ဝေးခဲ့ပြီးကာ၊ ရင်ထဲနာသည်
လိပ်စာမသိရလေခြင်း။

Title: ရထားပေါ်က ကဗျာတစ်ပုဒ်
By: မြင်းမူမောင်နိုင်မိုး
သမီးလေးချစ်စဖွယ်
နုနယ်တဲ့သူ့အပြုံး
မျက်ထားချိုချိုနှင့်
နုပါးမို့မို့နှင့်
စကားဆိုမပီသပေမယ့်
နားမှာ ချိုလွန်ကြည်မြတယ်
စမ်းကျရေနှုန်း။
သမီးလေးသူ့ဖခင်
ပြုံးရွှင်ဟန်သူမပြ၊
စကားဘယ်မဆိုဘဲ
မျက်ထားရယ်ညိုညိုနဲ့
သမီးကိုရင်မှာထွေးတယ်
ဆွေးမြည့်ဟန်ပ။
သမီးလေးသူ့မိခင်
မမြင်ရပါတကား။
နို့ဘူးတဖျော်ဖျော်နဲ့
အိုအေးတကြော်ကြော်နဲ့
ဖေ့ပေါင်ပေါ်ခဗျာမှေးရတယ်
နွေးပါ့မလား။
ပန်းရွှေကြာ ရေစင်ဝေးသလိုပ
သမီးလေးသူ့ခမျာ။
ဖြစ်ရပုံ ဘယ်အရေးရယ်လို့
မေးမိတော့ကာ။
‘သမီးလေး မွေးမာတာ
ဝေးရာသို့ တိမ်းသတဲ့။
အချစ်သစ် တမင်ရှာ
သစ္စာမဲ့စိမ်းသတဲ့။’
သူတိမ်းလျှင် ကိုယ်မခင်ဘဲ
သူစိမ်းလျှင် ကိုယ်မကြင်ဘဲ
စလယ်ဝင် အပြင်မည်းကာမှ
ကွဲခဲ့တယ်တဲ့။
အညာပြန် ခရီးသွား
မီးရထားကြီးပေါ်တွင်။
ကြင်နာဖွယ် သားအဖ
တွေ့ရလေလျှင်။
လွင့်မျောသည့် စိတ်အစဉ်
မရွှင်ခဲ့ပြီတကား။
ပြတင်းမှန်ကို ကျော်လို့
ရှုမျှော်လျှင် မြင်ပြန်ရတာက
မိုးရေချို စိုစိုဝတာမို့
အလှရယ် ကြည်ကြည်လင်နဲ့
ဘဝရယ် ပီပီပြင်နဲ့
မြအသွင် မြမင်ပက်လေတဲ့
မြမြက်ပင်များ။

Title: ရွာပါနဲ့နော် မိုးရယ်
By: မြင်းမူမောင်နိုင်မိုး
နွေနံ့မစင်၊ မိုးမဝင်သေး
ခိုးမင်ပြာလဲ့၊ မှိုင်းနွဲ့နွဲ့တို့
သိုင်းဖွဲ့ထက်အောက်၊ မြိုင်တစ်လျှောက်ဝယ်
ပိတောက်ငုဝါ၊ စိန်ပန်းပြာတို့
အခါနှောင်းလင့်၊ တချို့ပွင့်ဆဲ
တချို့လဲငုံ
အစုံရောထွေး ရှိနေသေးစဉ်။
ပြာညိုမှောင်မိုက်၊ မိုးတိမ်တိုက်သို့
အလိုက်သ့င်ပင်၊ လေတွင်ရွေ့မျော
ဥဩလွမ်းတေး၊ ဟိုအဝေးမှာ
ဖြည်းဖြည်းယဲ့ယဲ့၊ နှုတ်သံနွဲ့ကို
သဲ့သဲ့ကလေး၊ ကြားနေသေးစဉ်။
ဪ နွေလမပီ၊ မိုးမမည်သော
ရာသီဝိုးဝါး၊ မိုးကြိုးကြား၌
မြင့်မားသီခေါင်၊ တစ်တောင်တက်ဆင်း
တစ်တောနင်းကာ၊ ဇာနည်တို့ထုံး
ပိုင်ပိုင်သုံးလျက်၊ ချေမှုန်းချီတက်
စစ်ထွက်မယ့်မောင်၊ ပြည်ချစ်မောင်လျှင်
လျှိုမြောင်ကြားမှာ၊ မနားသာဘဲ
စမ်းပြာရိပမှာ၊ မအိပ်သာဘဲ
ခမျာမှုန်းချေ၊ တိုက်ပွဲဖွေစဉ်
မိုးရေကြည်ကြည်၊ မယ့်မျက်ရည်ဟု
စစ်သည်တွေးချင့်၊ ခရီးဖွင့်မည်
စိုးမိသည်ကြောင့်
ရာသီပန်းနှင့်၊ လွမ်းမသင့်မီ
မိုးမင့်ဒေဝါ၊ ရွာချင်ပါမယ့်
အခါငဲ့၍
ရွာပါနဲ့ဦး မိုးရယ်ကွယ်။

Title: “ချစ်လွန်းတင်ပါ”ခင်
By: မြင်းမူမောင်နိုင်မိုး
‘သုံးလွန်းတင် ငင်မှကြိုး’ရယ်လို့
ဆိုရိုးလဲ ရှိတယ်ခင်။
အပင်ဖြတ်ပေမယ့်
မပြတ်ချင် အမျှင်ရစ်လေတဲ့
ပဒုမ္မာကြာအဖြစ်လိုပ
အချစ်ကိုကြာနဲ့နှိုင်း
ရိုင်းလိမ့်မထင်။
အပင်မဖြတ်ရအောင်
အမျှင်လဲမပြတ်ရအောင်
နှမမောင် အချစ်ကြိုးရယ်က
မြတ်နိုးမှုကုဋေကုဋာနဲ့
မေတ္တာ သစ္စာ အကြင်နာ ရစ်ပါလို့
မောင်ကျစ်တဲ့ သည်ကြိုးမျှင်
ချစ်လွန်တင် ရင်မှာဖြစ်။
တောတွေကာ တောင်တွေခြားပေမယ့်
မောင့်နားမှာ ချစ်သူ့ပုံ
မောင့်အာရုံ ချစ်သူ့စိတ်
မောင့်အရိပ်ချစ်သူထင်သမို့
ဖြူစင်စင် စိတ်ကလေးမှာတဲ့
အပူပင် တစ်ဆိတ် မတွေးလိုက်ပါနဲ့
မီးဝေးရင် ချိပ်မအေးတတ်ပါဘူး (ခင်ရယ်)
ဝေးမှပိုချစ်။

Title: ရင်ထဲက ပုလဲသွယ်
By: မြင်းမူမောင်နိုင်မိုး
အချစ်ဦးသူရဲ့
ချစ်ဖူးသူ ရင်အလွှာ၌
အကြင်နာကမ္ဘာ မကတာလဲ
သာဓက ထပ်ဖော်စရာ အသစ်ထွင် မရေးတော့ပါဘူး
ရာမဇာတ်တော်လာ ဖြစ်စဉ်ကလေးကိုဖြင့်
တွေးကြည့်စမ်း စေချင်သည်။
ဟနုမာန် တပည့်သားကိုဖြင့်
ချစ်သနားသူ မင်းရာမရယ်က
သူ့လည်မှာ တယုတယဆွဲပါတဲ့
ပုလဲသွယ် ဖြူဖြူဖွေးကိုမှ
ပေးခဲ့ရှာသည်။
မသိနားမလည်ရှာ ပုလဲတန်ဖိုးကိုဖြင့်
တပည့်သားငယ်မှာ အသည်းအမှန်ရိုးလေတော့
အငြိုးရယ် ဘယ်မပါဘဲ
ကိုက်ဖြတ်ကာ ဆော့ကစားလိုက်လေတော့
‘ငမိုက်သား ဟနုမာန်ရယ်
မင်းငါ့ကို တကယ်မချစ်ပါကလား
ပုလဲသွယ် စံပယ်နှစ်ကိုမှ
ဖြတ်ပစ်တယ် မမြင်ရက်စရာ’လို့
သခင်မျက်တော့ အခက်ပွေပြီ
မျက်ရေလည်ပြီကွယ် သောကဖုံး။
သခင့်အပြောကိုပင်
နင့်သောရင် ဖြေမဆည်တော့
သေပစီ(စေ) သန်လျက်ဆွဲပါလို့
ရုတ်ချည်းပင် ရင်ကိုခွဲပြလိုက်လေသတဲ့
အမိုက်အမဲရင်မှာ မြင်ပြန်ရတာက
‘မင်းရာမ ရုပ်ပုံလွှာ’တဲ့
အသည်းမှာ ထာဝရ
သူ့မေတ္တာသာမညမဟုတ်ခဲ့ပါလို့
သာဓကသရုပ်ထင်အောင် နှုတ်တွင်မဟခဲ့ပါလဲ
ရာမအရုပ်မြင်အောင် အဟုတ်ပင်ပြခဲ့သလိုပါ့
(ဪ အခုလဲ)
ဘဝတစ်ဆစ်မှာ ပန်မဖြစ်တာမို့
ချန်ရစ်တာ သခင်သိလျက်ကယ်နဲ့
မရှိသုံးအသွင် ကြောင်မုန်းတယ်လို့
မချိုပြုံးတမင် သခင်ပြုံးလေတော့
နှလုံးကြွေ နွေတစ်သက်မှာဖြင့်
အရှုံးတွေ မရေတွက်ချင်ဘူး။
အခက်ပွေစရာ တင်အပြစ်မစဲရင်လဲ
သက်သေပမာ ရင်နှစ်အသည်းကိုဖြင့်
(မြင်ရဲမယ်ဆိုရင်တော့ သခင်ရေ)
ခွဲကြည့်လှည့်ဦး။

Title: ချစ်တေးဆိုသော ငှက်ကလေး
By: မြင်းမူမောင်နိုင်မိုး
မုန်းတေးမဆို၊ ချစ်တေးဆို၍
မိုးကိုလည်းချစ်၊ မြေကိုချစ်သည်
ချစ်တတ်လွန်းစွာ၊ မျက်ဝန်းပြာနှင့်
သံသာနွဲ့အေး၊ ငှက်ကလေးကို
ဆဲရေးငြိုငြင်၊ အပြစ်မြင်လျက်
တမင်မုန်းရက် ကြသည်တကား။
လေးညှို့ကိုဆ၊ မျက်ဒေါသဖြင့်
မြငှက်ကလေး၊ ရိပ်ညိုအေး၌
ချစ်တေးသီခိုက်၊ ပစ်ခွင်းလိုက်သော်
သည်းခိုက်စူးရှ၊ ခံခက်လှ၍
သွေးစဖြိုးဖြိုး ၊ တောင်ပံကျိုးအောင်
မုန်းမိုးစွေရက် ကြသည်တကား။
ဆဲရေးငြိုငြင်၊ အပြစ်မြင်လည်း
မြင်နိုင်သည်သာ ခွင့်လွှတ်ပါ၏။
ဣဿာစိတ်ပျိုး၊ အတောင်ချိုးလည်း
ချိုးရက်ပါစေ၊ ခွင့်လွှတ်ပေ၏
သည်းကြွေလုနိုး၊ အတောင်ကျိုး၍
မိုးမပျံနိုင်၊ ခွင့်မပိုင်လည်း
ပျံနိုင်သမျှ၊ စွမ်းအစဖြင့်
မြစိမ်းခက်ဝေ၊ မြလယ်မြေဝယ်
ချစ်ဆွေလုပ်သား၊ လယ်သမားတို့
ခွန်အားအသစ်၊ တစ်ဖန်ဖြစ်ရန်
ချစ်တေးဖွဲ့ဆို နေဦးမည်။
မိုးမြင့်ပြာဝေ၊ အာကာဗွေဝယ်
ပျံနေကြသေး၊ မြငှက်ကျေးတို့
ရန်ဘေးကင်းပ၊ ရှိစေကြဖို့
ဆန္ဒမွန်ခြွေ၊ မြတ်ဆုဝေလျက်
စေတနာသစ်၊ မေတ္တာသစ်ဖြင့်
ချစ်တတ်သောငှက်၊ ချစ်မပျက်ဘဲ
ချစ်လျက်သီကြွေး၊ ချစ်သံပေးသည်
ချစ်တေးမဆုံးစေနိုင်တော့ပြီကိုး။

Title: နှုတ်ဆက်တယ်ခင်
By: မြင်းမူမောင်နိုင်မိုး
မထားခဲ့ချင်လည်း
အားနွဲ့သူ စံပယ်ညှာမို့
နေလာလျှင် ခမျာညှိုးပါလို့
လေတိုးလျှင် ခမျာကြွေလိမ့်
နေဒဏ် လေဒဏ်နဲ့
ရေဆန်မှာ အလှော်ခက်တာမို့
မခေါ်ရက် ခွင့်မကြုံ။
နှစ်ဖော်တွဲလျှင်ဖြင့်
ပျော်ပွဲတွေ အစုံစုံနဲ့
ပျော်ပုံရယ် သွယ်သွယ်သစ်ပေမယ့်
ငယ်ချစ်ကို မောင်သနားတာမို့
ထားခဲ့မဆုံ။
လှိုင်းကြီးလျှင် လှေငယ်လှုပ်
လှိုင်းပုတ်တော့ လှေငယ်တုန်
လှိုင်းခုန်လျှင် လှေငယ်လူးမှာမို့
ချစ်ဦးစံပယ်မြင်တော့
နွယ်အသွင် ညာဘယ်လူးနိုင်ရဲ့
လင်းအရုဏ် နေခြည်ဉီးမှာပဲ
ဖူးရစ်ကွဲ့ စံပယ်ငုံ
ထုံရစ်ကွဲ့ စံပယ်ဦး။
နှုတ်ဆက်တယ်ခင်
ဆုပ်လက်ရယ် မဖြည်ချင်လည်း
ရပ်ရှစ်ခွင် မိုးမှောင်မသန်းခင်၌
ရှေ့လမ်းသာယာစေဖို့
အားမာန်ဝေ ခရီးရှည်ဆက်ချင်ရဲ့
အောင်သပြေ ရွှေတစ်ခက်ရယ်နှင့်
ပြန်ရက်ကို မေကြိုတော့
နေမညို အချိန်မနှောင်းတဲ့ပြင်
လရက်ရှည် အလီလီမညောင်းပါဘူး
မြမျက်ရည် မလည်ကြောင်းကိုဖြင့်
သခင့်ထံ ခွင့်ပန်တောင်းပါ့မယ်
(စံပယ်ရယ်) ခေါင်းညိတ်ပါဦး။

Title: ချစ်မိုးရွာချင်ပါသေးသည်
By: မြင်းမူမောင်နိုင်မိုး
အရွာခက်သည်
ပြာညက်ထုံသင်း၊ ဂုဏ်သတင်းနှင့်
ပန်းမင်းကြွေမည် စိုးသည်မို့။
အလာခက်သည်
မြရွက်လွှမ်းခြုံ၊ ဆန်းရဂုံဝယ်
ပန်းဂုဏ်ပျက်မည် စိုးသမို့။
ရနံ့ချိုအေး၊ ဘယ်သို့မွှေးအောင်
အသွေးနီမြန်း၊ ဘယ်ပုံဆန်းအောင်
ဝမ်းပန်းတသာ၊ မြမေတ္တာဖြင့်
ရွာခဲ့ချင်သည်၊ အိုနှင်းဆီရဲ့
လာခဲ့ချင်သည်၊ အိုနှင်းဆီရဲံ
ပန်းသည်မိုးကို၊ လို,မလိုနှင့်
မိုးကိုပန်းက၊ တ မတအား
ဒိဌသေချာ၊ မသိပါသော်
မိုးမှာသူ့ကြောင့် တစ်ရေးမှောင့်၍
တွေးကြောင့်ပူဗျာ၊ စိုးမိပါသည်
ရွာမှရွာသင့်ပါ့မလား။
လာမှလာသင့်ပါ့မလား။
ပန်းပွင့်ချိန်ပင် လွန်ပြီလား။
အို ရာသီမလင့်၊ အခွင့်မဆုံး
မုန်းမာန်မပျိုး၊ ပန်းမငြိုးလျှင်
ချစ်မိုးရွာချင်ပါသေးသည်။

Title: ပန်တော်ကျ
By: မြင်းမူမောင်နိုင်မိုး
လွမ်းသံသရာ အရှည်မဆက်ချင်လို့
ပန်းမာလာ သည်တစ်သက်တွင်ဖြင့်
ကြုံလျက်နှင့် ဆုံရေးမလွယ်။
ထုံမရင့်မီက
ငုံချင့်တယ် တဆိုဆိုနဲ့
မာလာပျို အပွင့်ရဲလေတော့
လက်ရဲသူ တံချူရှင်က
မပူပင် ယူငင်နမ်းလိုက်တယ်
ပန်းမိုက် လွယ်လွယ်။
မခြွေခင် အလျင်ညွတ်
မဆွတ်ခင် အသော့ကြွေ
မဝေခင် အညှာကျိုးတာမို့
တန်ဖိုး တာမရှည်ဘဲ
ရာသီလွန် ပန်တော်ကျလေတော့
သင့်ဘဝ အားငယ်ငယ်
သနားတယ်ဆိုပေမယ့် မပန်ဆင်အား။
မှားတယ် အို မေရဲ့ ငြိုငြင်မပွား။
ကြည့်ပါဦးကွယ်
မြဖူးမှာ အဝါခြယ်တဲ့
နံ့သာနွယ် အယဉ်တစ်ပွင့်ရယ်က
ကိုယ့်ဆံဝယ် အသွင်တင့်ပြီမို့
ရင်နင့်စွာ သင်မာလာအား
မကြင်သာ ဘဝအကြောင်းရယ်ကြောင့်
တမင်ခွာ ဝေးစွာရှောင်းရတယ်
(ပန်းကလေးရယ်) နှောင်းခဲ့ပြီတကား။

Title: ခွင့်လွှတ်တယ်ခင်
By: မြင်းမူမောင်နိုင်မိုး
သခင်ရယ် တမင်မျက်လေတော့
မခင်တွယ် အပင်ဖျက်တဲ့ပြင်
‘သင် မြက်နွယ် ဂုဏ်မထည်တော့
ဥယျာဉ်ဝယ် အလှကင်းတာမို့
အပြီးပင် မီးတင်ရှင်းမယ်တဲ့’
ဟင်း ရက်စက်နိုင်လွန်းတယ်။
အပူငွေ့တွေက
ဆုမွှေ့ တဝေဝေကြောင့်
သည်နွေမှာ သည်ဖေနုံးပါလို့
မပြုံးနိုင် နွမ်းကြေခြောက်ပေမယ့်
အနောက်တောင် မုတ်သံမိုးရယ်က
လှုပ်နိုး ငွေမှုန်ခြွေတော့
ရွက်နုတွေ တဝေဝေနှင့်
သည်ခြံမြေ အလှတိုးစေဖို့
နိုးခဲ့ပြန်တယ်။
အလှသစ်
မြနှစ်ကယ် ဝေဝေဖြာလို့
နွေကန္တာ ခါမဟုတ်ပြီဘဲ
ငယ်ရုပ် ငယ်မူဆင်ခိုက်
အလို ဟင် သခင်တစ်ပါးပါကလား
ချိုလွင်လွင် အယဉ်စကားတွေနှင့်
ကိုယ့်အနားမှာ အသာထိုင်လို့
မာလာမြိုင် လှရန်ကောရယ်တဲ့
ကြည့်မောဖွယ် တစ်ဂုဏ်ဆင်သမို့
မြမြက်ပင် အယဉ်ဆုံးပါလို့
ရွှင်ပြုံးဖွယ့် ခွန်းချိုနွယ်
ဆိုတယ်ကွဲ့ စမ်းနှယ်အေး။
ဪ သူ့စကား
ခုများ ဟိုယခင်နှင့်
ဘယ်လိုပင် အသွင်ခြားပေမယ့်
မငြိုငြင် အမျက်မထားပါဘူး
ကိုယ့်ရင်မှာ ခဏနားလျှင်လည်း
ချစ်အား အတန်ပြေလို့
နွေကိုပင် နွေမမှတ်တော့ပါဘူး
နေကိုပင် နေမမှတ်တော့ပါဘူး
မြတ်နိုးသူ ကိုယ်ငွေ့ကလေးကိုဖြင့်
ပိုက်ထွေကာ မျက်ရည်စွတ်ပေမယ့်။
(သခင်ရယ် မြက်ခင်းကလေးကတော့လေ)
ခွင့်လွှတ်တယ်လေး။

Title: မေ့လိုက်ပါ ပိတောက်ဝါရယ်
By: မြင်းမူမောင်နိုင်မိုး
အလွမ်းအဆွေးကို ရင်ဝယ်မပိုက်ချင်လို့
ပန်းပေးလိုက်ပြီပဲ ခင်။
ပြန်မတွေ့ချင်ဘူး
ပြန်တွေ့လျှင် သံသရာ၌
ဖန်ခါခါ လည်ပေဦးမို့
ဇနက္ကာ ပြတဲ့ထုံးလိုပဲ
ချစ်ထုံး မခိုင်ချင်တော့
မြမြက်ပင် နှစ်မျှင်ပြတ်အောင်
ဖြတ်ခဲ့သည်ပင်။
ချစ်သူလဲ ကိုယ်
နစ်သူလဲ ကိုယ်
ရှုံးသူလဲ ကိုယ်
(ဪ ဒါပေမယ့်) ပြုံးသူလဲ ကိုယ်ပါခင်ရဲ့
တစ်နွယ်ငင် တစ်စင်တန်းစမြဲသာမို့
လမ်းခွဲသူ နောက်ဆ့မတင်းအောင်ပေါ့
ရင်တွင်းမှာ ဘယ်ပုံငိုလဲ
မျက်ဝန်းညို ချိုအပြုံးရယ်နဲ့
ပြုံးခဲ့တဲ့ ကိုယ့်ရုပ်သွင်
သခင်မြင်တဲ့ အတိတ်ဟိုတုန်း။
ဟော ကြည့်စမ်း
‘အလွမ်းတွေ ရင်မဆံ့တာမို့
ပန်းရွှေဝေ အယဉ်အသန့်တွေနဲ့
အလွမ်းပြေ တမင်ဖြန့်လိုက်ပါသတဲ့’
လန့်ထိတ်အောင် သူဆို၍
အိပ်မက်ပျို ကိုယ့်ကိုအနှိုးတွင်မှ
စက်နိုးသူ ယောင်တောင်တောင်နှင့်
မှောင့်တမှောင် ခန်းသာဖွင့်လိုက်ပြန်တော့
ပွင့်ဖူး ရွှေဝါနွယ်နှင့်
ပိတောက်မယ် သူ့ကိုယ်စားလိုပ
ကိုယ့်အား ပန်ပါဆိုတော့
(အယို အို)
ဦးခေါင်းအတွင်ခါ၍
ပန်းမာယာ တိုတိုလျှောက်ပါရစေတော့
(ပိတောက်ဝါရယ်) မေ့ဖျောက်လိုက်ဦး။

Title: တစ်ခြမ်းပဲ့လ
By: မြင်းမူမောင်နိုင်မိုး
အလွမ်းဖွဲ့စရာ ကဗျာရေးချင်ရဲ့
တစ်ခြမ်းပဲ့ လကလေးရယ်။
အမှောင်မကြိုက်ပေမယ့်
မှောင်မိုက်မှာ ဝါလည်လည်နှင့်
အသည်းငယ်စရာ အခြေမလှလေတဲ့
လွှဲမဖယ်သာ နွေဘဝတွင်မှ
ငွေလရယ် ကူငင်လာတော့
အလင်းမျှင် ရောင်ခြည်တန်းရယ်ကြောင့်
လမ်းမြင်ခဲ့တယ်။
ဘယ်တောင်ကို ဘယ်လိုဖောက်
ဘယ်ချောက်ကို ဘယ်သို့ကျော်
ဘယ်လျှိုပေါ် ဘယ်လိုသွားရယ်လို့
စကားဆိုသယောင်မို့
လရောင်ဖြာ လမ်းစုံဖြူးတဲ့ပြင်
ညမှောင်မှာ ပန်းငုံဖူးတွေနဲ့
ကြည်နူးဖွယ့် တောအလယ်
မောတယ်လို့ မဆိုသာခဲ့။
ဘဝလမ်း
ဖြောင့်တန်းကာ အခြေမြင့်ပါလို့
သင့်တင့်စွာ အလှရှိလေမှ
‘လပြည့်’ တွေ ဘယ်လိုကြုံလို့
အဘယ်ပုံ ကြင်နာဖိတ်စေတော့
အတိတ်ဟိုယခင်က
ချို့တဲ့စဉ် ဖေးကူဖူးလေတဲ့
ကျေးဇူးရှင် လမ်းပြမှုူးကိုပဲ
အထူးပင် တဆဆမှန်းကာနဲ့
စိတ်ကူးတွင် တသသလွမ်းပါရဲ့
ဪ လတစ်ခြမ်းပဲ့။

Title: ရင်မှာရွာတဲ့မိုးပါ ခင်
By: မြင်းမူမောင်နိုင်မိုး
တောင်ကညို ပြိုမှမိုးရယ်လို့
ဆိုရိုးလဲရှိတယ်ခင်။
သဘာဝပေမို့
ကာလတာ မရှည်ဘဲ
ရာသီလွန် အခါညောင်းလေတော့
ဆောင်းနဲ့နွေ ချိန်မှန်ရောက်
မိုးပျောက်မည်ပင်။
သို့ကတဲ
ညို့ဆဲပါရင်အလွှာ၌
အကြင်နာ သဒ္ဓါတိုးပါလို့
အစဉ်သာ ရွာတဲ့မိုးဟာဖြင့်
ချစ်ခိုးဝေ တိမ်ညိုအနွဲ့တွေနဲ့
ပြိုခဲ့တယ် ရာသီတိုင်းပေမို့
အပြစ်ဆို ငြိုးဖွဲ့မသိုင်းလျှင်ဖြင့်
ရိုင်းပါဘု သက်မှူးခင်
ကြည်စင်လဲ့ အချစ်မိုး။
ဪ အချစ်မဆုံးလေတဲ့
အချစ်ဆုံး ‘စံပယ်ခိုင်’ရဲ့
မိုးဖြိုင်လျှင် ခင်ကြည်နူး
မိုးဦးတော့ ခင်ဝမ်းသာ
မိုးရွာလျှင် ခင်ကျေနပ်မယ်လို့
စွဲမှတ်သည်လိုမြင်တော့
ထာဝစဉ် ခင့်ထံအရောက်လာလည်း
ပေါက္ခရာဝဿမိုးလိုပေါ့
ကြောက်စရာ ဘဝမညှိုးရပါဘူး
ချစ်ကြိုးရယ် ခိုင်ခိုင်ချည်ပါ့
မပိုင်မီကြွေတဲ့မိုးရယ်လို့
မဆိုင်မီဝေတဲ့မိုးရယ်လို့
အဆိုးမြင် တမင်မငြိုးလိုက်ပါနဲ့(ခင်ရယ်)
ရင်ထဲကမိုး။

Title: အဖေ့အတွက် ကဗျာတစ်ပုဒ်
By: မြင်းမူမောင်နိုင်မိုး
အဖေ့ရင်ခွင်၊ ငါငယ်စဉ်က
တိုးဝင်အိပ်စက်၊ ပျော်သည့်ရက်ကို
တွေးလျက်ခုခါ လွမ်းဆွတ်၏။
စစ်ရေးတာဝန်၊ ပြည့်တာဝန်ကို
ကျေပွန်ခဲ့ပေ၊ ငါ့အဖေကား
မွေးမြေအညာ၊ ဇာတိရွာတွင်
သူ့မှာအခြေ ကျလေပြီ။
အခြေတကျ၊ နေပေရလည်း
ရွာ့ရေးရပ်ဝန်၊ အသိမွန်ဖြင့်
ကျေပွန်စေရေး၊ ကြိုးရှာသေးသည့်
မွေးသဖခင်၊ ကျေးဇူးရှင်သည်
စစ်ဆင်ရေးတွက်၊ ရှေ့တန်းထွက်၍
တက်ကြွမာန်ချီ၊ ဝေးဌာနီမှ
စစ်သည်ငါ့အား၊ ကြင်သနားကာ
ပူများပူပင် ရှာလိမ့်လော။
ထိုသို့ရှိလျှင်၊ သိစေချင်၏
သားလျှင် မနွမ်း၊ မပင်ပန်းဘဲ
ရွှင်လန်းကျန်းမာ၊ စစ်ရေးသာအောင်
မကွာနေ့ည၊ ထမ်းဆောင်ရမို့
သောကဆိုလျှင် ၊ ဆံခြည်မျှင်မျှ
ဖေ့တွင် မသိ၊ သားစစ်သည်ကို
ယုံကြည်စိတ်ချပါ အဖေ။
သို့မဟုတ်လျှင် ၊ မွေးဖခင်သည်
ငါ့ရင်မှာဖွား၊ ငါ၏သားကား
ယောက်ျားဇာနည်၊ မျိုးချစ်ပီကာ
ပြည်သူတို့တွက်၊ သူ့အသက်ကို
ငဲ့ကွက်မရှိ၊ အင်နှင်းဘိသည့်
ငါ၏ချစ်သား၊ ပေတကားဟု
ဝင့်ကြွားဂုဏ်ယူ ရှာလိမ့်လော။
ထိုသို့ရှိလျှင် ၊ သိစေချင်၏
ပျော်ရွှင်ချမ်းမြေ့၊ သားကြည်မွေ့မို့
အဖေ့အတွေး၊ ဆက်၍တွေးပါ
အတွေးထဲတွင်၊ သားကိုမြင်မည်
တိမ်စင်ငွေလ နှယ်ပါအဖေ။
ဪ အဖေ့ရင်ခွင်၊ ငါငယ်စဉ်က
တိုးဝင်အိပ်စက်၊ ပျော်သည့်ရက်ကို
တွေးလျက်ခုခါ လွမ်းဆွတ်၏။

Title: သားမောင့်စိတ်ရင်း
By: မြင်းမူမောင်နိုင်မိုး
လူထဲသူထဲ၊ သူ ဆူဆဲ၍
မာန်မဲနှိမ့်ချ၊ ခံပြင်းလှလည်း
ဘမျိုးဘိုးတူ၊ ရုန့်ရင်းသူဟု
ငြူစူရွာရပ်၊ ထင်ပညတ်နှင့်
ပုတ်ခတ်မည်ကြောင့်၊ ဒေါသစောင့်သည်
သားမောင့်စိတ်ရင်းပါ အမေ။
ပန်းကိုတွေ့လျှင်၊ မွှေးကြူချင်၍
ရေစင်ကိုက၊ သောက်လိုလှလည်း
ဆန္ဒထိပ်ရွက်၊ အဆိတ်တက်ကာ
ရမ္မက်ပြွမ်းသူ၊ သော့သွမ်းသူဟု
ငြူစူရွာရပ်၊ ထင်ပညတ်နှင့်
မှတ်မှားမည်ကြောင့်၊ လောဘစောင့်သည်
သားမောင့်စိတ်ရင်းပါ အမေ။
လောဘဒေါသ၊ မာန်မာကို
ရွေးမျှမထုတ်၊ ယို့ယို့ကုပ်လျက်
ပခြုပ်တွင်းမြွေ၊ ပမာနေလည်း
ဌာနေရပ်ရွာ၊ ကျူးကျော်လာ၍
လောင်စာရန်ငြိုး၊ သူတို့ပျိုးက
အမျိုးသားမာန်၊ ဇာတိမာန်ဖြင့်
တုံ့ပြန်ဖြိုခွင်း၊ သတ္တိသွင်းကာ
မာန်တင်းဖက်ပြိုင်၊ ရန်ချင်းဆိုင်သော်
သူ့နိုင်ငံသား၊ သံမှုန့်စားမှ
တို့ဓားတုံးမည်၊ မှတ်တော်တည်လေ
အနီရောင် သွေး၊ ငါတို့သွေးဟု
ဆိုရေးကြုံရှိ၊ ဆိုချေဘိလည်း
ဖမိကောင်းသား၊ ပီသောအားဖြင့်
တရားမထောင့်၊ စကားစောင့်သည်
သားမောင့်စိတ်ရင်းပါ အမေ။

Title: ငှက်ကလေးကိုယ်
By: မြင်းမူမောင်နိုင်မိုး
အပြန်မခက်ချင်လို့
ဆန်တက်မယ် မရည်ရွယ်ဘဲ
မိုးတိမ်ဝယ် ကိုယ်ဟန်ကြော့ရယ်နဲ့
ခပ်သော့သော့ ပျံခဲ့သူ။
နေပူထဲပေမင့်
နေရဲသည် ဘာသာပေါ့
ခိုစရာ ရိပ်ညိုတွေ့လျှင်လဲ
ချိုသာသာ စိတ်အလိုမွေ့ချင်ရဲ့
တောလေ့ငယ်မူ။
“တောမြိုင်ချောင် စခန်းဗွေတလျှောက်ဆီက
မောနိုင်ပေါင် စမ်းရေသောက်မယ်လို့
ချွေးပေါက်ကယ် ဝေဝေဖြာနဲ့
ဖွေရှာစဉ် ငယ်ဘဝကိုဖြင့်
တမ်းတကာ မှတ်မိသေးရဲ့လား”
အမေ၊ သည်လိုဆိုတော့
အို ချစ်ဆွေ အမြင်လွဲပြီထင့်
ရင်ထဲက အသည်းမူ
ဖြူပါဘိ စဉ်အမြဲ။
ငှက်ကလေး ကိုယ်
အမြွက်တေး ချိုချိုနဲ့
ပျံလိုရာ ပျံနေလိုက်ချင်လဲ
အမိုက်ကယ် မသာချေတော့
ဝဠာဗွေ အာကာနန်းဆီလဲ
ခါတလေ ပျံကာသန်းရပေမပေါ့
ငြိမ်းချမ်းစိုပြေ(ပြည်)တဲ့
အမိမြေ လွမ်းနေသားပေမယ့်
ကံထားရာ ကိုယ်နေလို့
ကံစေရာ တောင်ပံခတ်ရတယ်
ငြင်းတတ်နိုင်ပဲ။

Title: အညတရ၏ ဘဝအားမာန်
By: မြင်းမူမောင်နိုင်မိုး
နွားခြေရာကွက်၊ မြေအက်အက်ဝယ်
ငှက်မ မိခင်၊ အသိုက်ဆင်၍
ရင်မှာထွေးပွေ့၊ မေတ္တာငွေ့ကြော်င့
တနေ့သောခါ၊ ပေါက်ဖွားလာသည်
ငှက်ပြာကလေး ငယ်သေးသေး။
နွားကျောင်းသားက ၊ လောက်လေးခွဖြင့်
ချိန်ဆသည့်ဘေး၊ မထိ ဝေးအောင်
ပြေးခဲ့ဖူးသည် အကြိမ်ကြိမ်။
လေမုန်တိုင်းတိုက်၊ သစ်ကိုင်းရိုက်၍
အသိုက်အအုံ၊ ပျောက်ခဲ့ပုံလည်း
ကြုံဖူးခဲ့သည် အခါခါ။
ငှက်ချင်းတူလျက်၊ သိန်းစွန်ငှက်က
ထိုးနှက်မည့်ဒဏ်၊ အားမတန်ဥ
ခံဖူးခဲ့သည် အလီလီ။
သူ့အရွယ်က၊ ငယ်လွန်းစွလည်း
ဘဝတွေ့ကြုံ၊ ဓလေ့စုံသည်
ရဂုံတောမြိုင်၊ ဖြန့်ကြက်နိုင်သော်
သူပိုင်ဆိုင်ရာ၊ ဤမြေချာဝယ်
ဘာမျှမရှိ၊ သူလျှင်သိ၏
တွေ့သည့်ရေပေါက်၊ သူ သောက်သုံးရင်း
ရောက်သည့် ကိုင်းဖျား၊ သူ ဝင်နားရင်း
စား နေ မဝ၊ ရှိပေထလည်း
လောကအလုံး၊ ခွင့်လွှတ်ပြုံးဖြင့်
မဆုံးနိုင်ပေ၊ တေးသစ်ခြွေကာ
နေရပ် လရိပ်၊ ခွင့်ကြုံအိပ်၍
ကိုယ်စိတ် နွမ်းရိ၊ ပင်ပန်းဘိဟု
မရှိလျော့ရာ၊ ထက်အာကာဝယ်
ငှက်ပြာကလေး ပျံဆဲပင်။

Title: ပန်းတမာ
By: မြင်းမူမောင်နိုင်မိုး
မြေအပူ ကမူကုန်းဆီ၌
နေအပူ ငြူစူမုန်းတဲ့ပြင်
လေအပူ ခြွေယူဦးမယ်လား
လုံးလုံးကွယ် မယ်မကြောက်ပေါင်တဲ့
အဲ့လောက်တဲ့ ပန်းပါကွယ်။
ရေကြည် မသောက်နိုင်လို့
မြက်ခြောက် မျောမှိုင်တော့
ငိုင်နဲ့ကွယ် သူငယ်ချင်းရယ်တဲ့
နေမင်း ဆူဆူဝေလို့
အပူတွေ ဘယ်လိုမွှေပေမယ့်
နေ့အကုန် ညအခင်းမှာဖြင့်
လမင်း သာမယ်တဲ့။
လွမ်းတေး မဆိုချင်
ပန်းကလေး တော်မဝင်လို့
မပန်လျှင် ရင်မနင့်ပါဘူ
လေသင့်ရာ တကြူကြူနဲ့
နွားကျောင်းသူ အမောပြေနမ်းလျှင်လဲ
ဝမ်းမြောက် ဂုဏ်ယူစွာနဲ့
ကိုယ့်ဝန်တာ ကျေပြီပဲရယ်လို့
မှတ်စွဲလို့ အလှဆင်မယ်
ဘဝမတွင်ကျယ်လို့ အားမငယ်ပဲ
ရှုစမ်းပါဆွေ
နုပန်းဝါ အညာနွေရဲ့
မြေ - နေ-လေ အပူတွေအောက်မှာဖြင့်
ကြွေပစေ သူလေ မကြောက်တာကြောင့်
ဖူးညှောက် ဝေဝေဖြာတော့
အညာမှာ တမာပွင့်တွေနဲ့
ဂုဏ်တင့်တယ် ကြည်စရာလို့
သူသူ ငါ ရင်မှာလန်းတယ်ကွဲ့
ဝမ်းမြောက်စရာ တခန်းမရပ်သည့်ဇွဲရယ်ကြောင့်
လမ်းတလျှောက်မှာ လွှမ်းမတတ်အပြည့်ကဲကြတယ်
ဪ ပန်းသတ္တိခဲ။

Title: အနော်ရထာ၏ နောက်ဆုံးနေ့
By: မြင်းမူမောင်နိုင်မိုး
(၁)
ပေါက္ကံဌာနီ၊ မင်းနေပြည်၏
နေခြည်ဖျော့မှိန် ဆည်းဆာချိန်။
နေရီရောခါ၊ တျောတေတျာဖြင့်
သာကာကျေးငှက်၊ အိပ်တန်းတက်ရန်
မိုးထက်ဝဲပျံ နေသည့်ချိန်။
ရွှေနန်းသခင်၊ မင်းပြည့်ရှင်ကို
ဖူးမြင်လိုလှ၊ လွမ်းဆွတ်လှ၍
မောင်းမမိဿံ၊ ခြွေအရံတို့
ဘုံပျံဆောင်နန်း၊ အခန်းခန်းမှ
တတမ်း၊ မျှော်ယောင်နေသည့်ချိန်။
(၂)
အနော်ရထာ၊ မဟာဧကရာဇ်
ပြည်ချစ်ဘုရင်၊ ရွှေနန်းရှင်လည်း
“ဥယျာဉ်သစ်တော၊ တင့်သာမောရန်
ချောင်းကော လယ်ခြောက်၊ ရေမလျှောက်လျှင်
ရေသောက်ရစေ၊ ဝ ပြောစေရန်
လှေတပ်မြင်းတပ်၊ ခြေကျင်တပ်နှင့်
ဆင်တပ်များထွေ၊ ခိုင်ကြံ့စေရန်
ထေရာဝါဒ၊ ဖြူစင်လှသည့်
ဗုဒ္ဓအယူ၊ ကိုးကွယ်မူ၍
ပြည်သူစိတ်ဝမ်း၊ ကြာသို့လန်းရန်”
တိုင်းခန်းလှည့်လည်၊ ပြန်ခဲ့ပြီမို့
နေခြည်ဝင်စ၊ တံခါးဝ၌
ချမ်းမြပျော်ရွှင်၊ စီးတော်ဆင်လည်း
လျင်လျင်သွက်သွက်၊ ခြေတစ်ဘက်ကို
လှမ်းလျက်မြို့တွင်း ဝင်လိုက်စဉ်။
“မြစ်ခြေအောင်သာ၊ အရပ်မှာလျှင်
လွန်စွာရိုင်းပျ၊ ဆိုးသွမ်းလှ၍
ဖီးဝထွားကျိုင်း၊ ကျွဲရိုင်းရန်စွယ်
ကြောက်စဖွယ်” မို့၊ ကယ်တော်မူပါ
အော်ဟစ်ကာလျှင်
ပြေးလှာဒူးထောက်၊ ရှေ့တော်မှောက်၌
တစ်ယောက်မုဆိုး၊ ပျပ်ဝပ်လျှိုးသော်
ပြည်ကျိုးမြော်မြင်၊ ပြည်ကိုခင်သည့်
ဘုရင့်ဧကရာဇ်၊ ဖြစ်ပင်ဖြစ်လည်း
မြူညစ်စွဲထင်၊ ကြေးမုံပြင်နယ်
အမြင်ချွတ်ယွင်း၊ မျာက်မာန်တင်းကာ
မြို့တွင်းသို့ဝင်၊ စီးတော်ဆင်ကို
အလျင်အမြန်၊ နောက်ကြောင်းပြန်လည်
ရန်ကို နှိမ်နင်းတော့မည်တည်း။
(၃)
ဆင်စီးစစ်သည်၊ မြင်းစစ်သည်နှင့်
စစ်သည်များစွာ ပိုင်ဆိုင်ပါလျက်။
ရေတပ်စစ်ကြောင်း၊ ကြည်းစစ်ကြောင်းနှင့်
စစ်ကြောင်းများစွာ၊ ပိုင်ဆိုင်ပါလျက်။
အချုပ်အချာ၊ ပြည့်အာဏာကို
လာရောက်ထိပါး၊ ကျူးကျော်ငြားလျှင်
အင်အားလုံးရင်း၊ ဖြစ်ပေလျှင်လည်း
နှိမ်နင်းသုတ်သင်၊ အောင်ပန်းဆင်သည့်
ဘုရင်ဧကရာဇ်၊ အမှန်ဖြစ်လျက်။
ရေးခွင့်မလျောက်၊ မဖြစ်လောက်သည့်
ကျွဲပေါက်မာန်တင်း၊ ဝှေ့ခတ်ခြင်းကို
မင်းနှင့်မလျော်၊ သတိချော်ကာ
ကိုယ်တော်တိုင်ဆင်း၊ သူနှိမ်နင်းသော်
မင်းကောင်းမင်းမြတ်၊ ကျွဲရိုင်းခတ်၍
နတ်ရွာစံရ ရှာသတည်း။
ဪ အဆုံးအဖြတ်၊ အရပ်အတည်
အစီအမံ၊ မမှန်ပေက
ထိုခဏလည်း၊ ခဏအလျောက်
အရေးရောက်ကာ၊ ယွင်းဖောက်ပျက်ပြုန်း
ဘဝဆုံးမည်
နှလုံးစူသင့်သည်တကား။

Title: ယုန်မင်းဝတ္တု
By: မြင်းမူမောင်နိုင်မိုး
မီးပုံအတွင်း၊ ခုန်၍ဆင်းသည့်
ယုန်မင်း၏ဇာတ် အတ္တုပ္ပတိ။
ဆရာမလေး၊ ဉာဏ်ကဝေဖြင့်
စာပေအလှ၊ မှုန်းခြယ်ပြသည့်
ဘုရာ့အလောင်း ထိုယုန်မင်း။
အလျှံညီးညီး၊ တောက်သောမီးကား
ပူလည်းပူလိမ့်၊ လောင်မြိုက်လိမ့်ဟု
သီချိမ့်မျှော်တောက်၊ သဘောပေါက်လည်း
မကြောက်အလျှင်း၊ ထိုယုန်မင်းလျှင်
ခုန်ဆင်းဝံ့ရဲ မီးပုံထဲ။
သက်နှင်းလှူရန်၊ အဓိဌာန်နှင့်
ကြံစည်ရေးရှု၊ ဆန်းကြယ်မှုကြောင့်
ပဏ္ဍုကမ္မလာ၊ မြကျောက်ဖျာသည်
တင်းလှာချက်ချင်း၊ သိကြားမင်းလည်း
သက်ဆင်းလူ့ရပ်၊ ဣဒ္ဓိပါတ်ဖြင့်
ချဉ်းကပ်စီမံ၊ အလှူခံသော်
မီးလျှံသည်ပင်၊ ရေအသွင်သို့
ကြည်လင်မြမြ၊ အေးသတည်း။
“စေတနာမှန်၊ မေတ္တာမှန်သော်
ရန်သည်မရှိ၊ အေးငြိမ်းဘိ”ဟု
အသိရင်မှာ၊ တွယ်ငြိလာအောင်
ဆရာစလေ၊ ဉာဏ်ကဝေဖြင့်
စာပေသက်သွင်း၊ ပုံပြင်ခင်းသည်
ယုန်မင်းဝတ္ထု သာဓက။

Title: ရွှေရင်နာ ဘုရား၌
By: မြင်းမူမောင်နိုင်မိုး
အရိန္ဒမာ၊ လှံစကြာလျှင်
သည်းညှာရင်ဝ၊ မထိရှဘဲ
ကြိုးစကိုဖြတ်၊ လွတ်မြောက်လတ်သော်
ထက်ရပ်အညာ၊ အနှံ့မှာလျှင်
ခမျာရှောင်လျက်၊ တိမ်းကာထွက်သည်
မင်းမျက်မပြေ ရှိသောကြောင့်။
မင်းမျက်သင့်၍
မင်းနှင့်ဝေးရာ၊ ရှောင်တိမ်းရာမှ
မာလာပန်းခင်း၊ တသင်းသင်းနှင့်
“ရွှေယမင်းမာရွာ”၊ ရောက်သည့်အခါဝယ်
သဒ္ဓါဆင့်ပွား၊ သူတည်ထားသည်
ဘုရားအမည် ရွှေရင်နာ။
ကျန်စစ်မင်းသား၊ ကုသိုလ်အားလျှင်
ရွာသားရွာသူ၊ မမေ့မူ၍
လှိုက်ဆူပျော်ရွှင်၊ ပွဲကြီးဆင်ကာ
နှစ်စဉ်ကျင်းပ၊ ဝါဆိုလတိုင်း
ရောက်ရခါခါ၊ အကျွန့်မှာလျှင်
ကျောက်စာမှုန်ရေး၊ ကြည့်ရှုငေးရင်း
အတွေးဤသို့ ဝင်သတည်း။
“သခင့်အတွက်၊ အသက်သေသေ
အရေခန်းခန်း၊ ကြိုးပမ်းခဲ့သည်
အာဇာနည်”ဟု
စွမ်းရည်ကိုမျှ၊ မထောက်ဆဘဲ
ကြီးစွအငြိုး၊ လှံနှင့်ထိုးသော
တန်ခိုးတော်ရှင်၊ သူ့သခင်ကို
ရွှေရင် နာခဲ့လေသလော။
သို့မဟုတ်ငြား၊ နှလုံးသားမှ
စကားလှိုင်လှိုင်၊ မဆိုနိုင်အောင်
မပိုင်ပန်းကြောင့်၊ သောကမှောင့်၍
ကြောင့်ကြပူဆွေ၊ ရင်မအေးဘဲ
တွေးတိုင်းအပြစ်၊ တသစ်သစ်နှင့်
အချစ်လည်းဆုံး၊ သခင်မုန်းကာ
ရှုံးရမရွှင်၊ သူ့ဖြစ်အင်ကို
ရွှေရင် နာခဲ့လေသလော။

Title: အဖော်
By: မြင်းမူမောင်နိုင်မိုး
ပန်းဗေဒါ ဗေဒါပွင့်လိုပ
ကမ်းခြေမှာ နေစရာ အခွင့်မသာလို့
ရွက်လွှင့်ရ ပေဦးမယ်
မိုးမုန်တိုင်းတွေက
ရစ်သိုင်းကာ တမှုန်မှုန်နဲ့
ရွာမယ့်ပုံ တွင်တွင်ခြိမ်းလေတော့
ယိမ်းထိုးကာ သစ်ပင်အုပ်တွေလဲ
သဲလှုပ်ထိတ်ဖွယ်။
မလွတ်တတ်ပြီဘူး
ကမ်းစပ် ငွေသောင်ပြင်၌
ဟိုယခင် စီရီထွေးပါတဲ့
ငွေအသွင် ခရုလေးတွေလဲ
ခုပြေးပြီ ဘယ်စခန်းဆီသို့
မျှော်မှန်းလို့ မဖွေသာတယ်
လှေငယ်က လိမ့်လိမ့်လူး။
ဖော်မမှီး
ထီးတည်း တကိုယ်ငယ်မင့်
အလိုကွယ် ဘယ်မရွံ့ပါဘူး
စွန့်စားမယ် ငါလူသားရယ်လို့
ဝင့်ကြွား သည်လိုမြင့်တော့
ရှစ်ခွင်နယ် မာန်စွယ်အငြိုးတွေနဲ့
မြစ်ပြင်ဝယ် ထန်မယ်မစိုးတဲ့ပြင်
မိုးကြီး ဘယ်လိုမှောင်လဲ
လျှပ်ရောင်ကို အဖော်လုပ်ပါ့မယ်
နောက်ဆုတ်ပါဘူး။

Title: မေတ္တာရှုခင်း
By: မြင်းမူမောင်နိုင်မိုး
ခရမ်းပြာရင့်၊ စိန်ပန်းပွင့်တို့
ကြွေလွင့်တချို့၊ ပွင့်တချို့နှင့်
တချို့ငုံဖူး၊ အလှထူးသည်
တန်ခူးသင်္ကြန် အခါက။
နုနယ်ပျိုမျစ်၊ ဖူးပုရစ်နှယ်
ချစ်ဖွယ့်ရင်သွေး၊ အကလေးတို့
ပြေးကာလွှားကာ၊ လမ်းပေါ်မှာလျှင်
အတာရေချမ်း၊ သူတို့ဖျန်းသည်
ရွှင်လန်းစဖွယ် မြင်ရ၏။
သို့ ရွှင်လန်းဖွယ်၊ ကြည်နူးဖွယ်ကို
ကိုယ့်ဝယ်မြင်ရ၊ ငယ်သွေးကြွ၍
ငယ်ကဖြစ်စဉ်၊ ပျိုနုစဉ်ကို
ကြည်ရွှင်လန်းဆန်း၊ တ မျှော်မှန်းဆဲ
စိန်ပန်းပင်အောက်၊ မျက်စိရောက်သော်
ချိုင်းထောက်ကလေး၊ တွဲမှီမှေးရင်း
အဝေးရော်ကာ၊ ငေးမျှော်ရှာသည့်
သည်းချာရင်နှစ်၊ ခြောက်နှစ်အရွယ်
ကလေးငယ်ကို၊ နွမ်းနယ်ညှိုးလျ
မြင်လိုက်ရသော်
ချမ်းမြနွေးထွေး၊ ငယ်အတွေးတို့
ထွက်ပြေးကွယ်ပ၊ ထိုခဏဝယ်
သောကမီးပွား၊ နှလုံးသား၌
ခိုနား ကူးစက် ချေပြီတည်း။
မပြေးမပြေး၊ သူ မပြေးချေ
ပြေးခုန်ကျော်လွှား၊ ဆော့ကစားဖို့
အင်အားမဲ့စွာ၊ ချိုတဲ့ရှာ၍
ခမျာ မပြေး လေသလား။
မပျော်မပျော်၊ သူ မပျော်ချေ
ပျော်ရိပ်ပျော်ငွေ့၊ ပျော်ဓလေ့နှင့်
ရက်နေ့ရှည်ကြာ၊ ဝေးခဲ့ရှာ၍
ခမျာ မပျော် လေသလား။
မပြုံး မပြုံး၊ သူ မပြုံးချေ
နှလုံးသည်းပွတ်၊ ပျောင်းညွတ်လျော့ပြေ
ပြုံးရိပ်ဝေအောင်
ချစ်ဆွေဖော်ချင်း၊ သူ့မှာ ကင်းသော်
ရင်တွင်း မသာ၊ နွမ်းနယ်ရှာ၍
ခမျာ မပြုံး လေသလား။
ဪ ဆေးထိုးမှားရှာ၊ ဝေဒနာလား
ကြမ္မာကံချွတ်၊ ခမျာ ဝဋ်လား
လွတ်ရေးဘယ်သို့၊ အဘယ်သို့ဟု
စာဆို့အတွေး၊ ဝေဝါးထွေးစဉ်
ကလေးတစ်ဦး၊ မြူးထူးရွှင်လန်း
ရေစင်ဖျန်းရန်၊ စိန်ပန်းပင်အောက်
ခုန်ပေါက်ပြေးဝင်၊ ပြုံးရိပ်ဆင်သည်
လက်တွင် ရေချို တစ်ခွက်နှင့်။
နှစ်ဘက်ချိုင်းထောက်၊ တွဲမှီထောက်၍
တစ်ယောက်တည်းတွေး၊ ထိုကလေးလည်း
လက်လေးကာကာ၊ ခေါင်းခါခါလျှင်
ငြင်းသာငြင်းရ၊ ပြုံးစစဖြင့်
ချမ်းမြကြည်သာ၊ သူ့မျက်နှာဝယ်
အတာရေဖြင့် စိုတော့၏။
အတာရေစက်၊ ကြွင်းသည့်ခွက်ကို
လုလျက်ရွှင်မြူး၊ နှစ်ဦးပြန်လှန်
ကျီစယ်ဟန်နှင့်၊ သင်္ကြန်ရေစို့
ပါးမို့မို့မှာ၊ သူတို့အပြုံး
ကူးစက်ဖုံးသော်၊ နှလုံးစိတ်ဝမ်း
ငြိမ်းချမ်းနှစ်လို၊ ရင်လှိုက်ဖိုကာ
စာဆိုကျွန်ုပ်၊ ထိုသရုပ်ကို
တစ်ပုဒ်ကဗျာ၊ ရေးဖွဲ့ကာလျှင်
ကြင်နာသမှု၊ ဆန္ဒပြုသည်
နုနယ်ပျိုမျစ်၊ ဖူးပုရစ်နှယ်
ချစ်ဖွယ့်ရင်သွေး၊ ထိုကလေး၏
ရှေ့ရေးနာဂတ်၊ မေတ္တာဓာတ်ဖြင့်
ရစ်ပတ်ခြုံလွှမ်း၊ ဘဝလမ်းဝယ်
ဖြောင့်တန်းသာယာ ပါစေသတည်း။
ထို့အတူပင်၊ လောကခွင်ဝယ်
အောင်မြင်သူက၊ မာနမဖုံး
ကျရှုံးသူကို၊ မငြိုမငြင်
မတင် အပြစ်၊ ကြင်ချစ် ကယ်ဆယ်
လွှဲမဖယ်ဘဲ
ပွဲလယ်တင့်ကြပါစေသတည်း။

Title: အချစ်နှင့်အမုန်း
By: မြင်းမူမောင်နိုင်မိုး
ကာလများစွာ၊ နှစ်ရှည်ကြာအောင်
ငါပြုစုခဲ့၊ ယုယခဲ့၍
အနွဲ့အယဉ်၊ အဆင်အသွေး
မွှေးချင့်ဖွယ်ရာ၊ ပန်းမာလာလျှင်
ဖူးလာသဖြင့်၊ လှဂုဏ်ဝင့်သော်
ရင်နှင့်အမျှ၊ မြတ်နိုးရသည်
ငါ့မှာရှုကြည့် မဝဘိ။
ရင်နှင့်အမျှ၊ မြတ်နိုးရလျက်
တစ်ညနေမှာ၊ ထိတ်စရာတည့်
ပွင့်လွှာထက်တွင်၊ ငါတွေ့မြင်သည်
အသွင်သဏ္ဌာန်၊ သိမ်မွေ့ဟန်ဖြင့်
တောင်ပံဖျတ်ဖျတ်၊ ကျီစယ်ခတ်ရင်း
ပါးနပ်လိမ္မာ၊ ဝတ်ရည်ရှာသည့်
လိပ်ပြာကလေး၊ တစ်ကောင်ကို။
ပန်းနှင့်လိပ်ပြာ၊ ခြင်းအရာကြောင့်
ရင်နာကြေကွဲ၊ ဒေါသကဲလျှင်
ခဲအုတ်ကျောက်ဖြင့်၊ ငါ ပစ်လင့်သော်
ပန်းပွင့်ခမျာ၊ ပျက်ကြွေရှာလျက်
လိပ်ပြာကလေး၊ ဟိုအဝေးသို့
ပျံပြေး ထွက်ခွာခဲ့လေပြီ။
ဪ နှစ်လများစွာ၊ ကာလကြာအောင်
ငါ ပြုစုခဲ့၊ ယုယခဲ့၍
အိုဘယ့်အလှ၊ ရှုမဝမီ
အတ္တမှောင်ဖုံး၊ ငါ့အမုန်းကြောင့်
နောက်ဆုံးကြေမွ၊ ပျက်စီးရသည်
ခဏ ကလေးပါတကား။

Title: ဗိဿနိုး၏ ရုပ်ပုံလွှာ
By: မြင်းမူမောင်နိုင်မိုး
အတုလ စည်၊ ဟည်း၍မြည်သော်
ရေသည် ရုတ်ခြည်း၊ နောက်ကျိမည်းလျက်
လှိုင်းကြီးလေထန်၊ သောသောညံအောင်
ရန်ပယ်ချောင်းက အစွမ်းပြသတဲ့။
ရန်ပယ်ချောင်းရေ၊ ရိုက်ပုတ်ချေသော်
လှိုင်းလေအကြား၊ ရန်သူများတို့
လွင့်ပါးပျက်စီး
ဘေးကြီးကြုံကာ၊ ကျဆုံးပါသတဲ့။
ရှေးနှစ်များစွာ၊ ကြာခဲ့ပါပြီ
ပန်ထွာအလှ၊ ဘုရင်မ၏
ကြီးစွတန်ခိုးဗိဿနိုး
နှုတ်စချိုချို၊ ဘသက်အိုတို့
နှစ်လိုတမ်းတ၊ ပြောခဲ့ကြသည်
ကျော်စွဟိုးဟိုး ဗိဿနိုး။
ယခုတော့ကာ၊ သည်နေရာဝယ်
မြေမှာစက်လျောင်း၊ မြို့ရိုးဟောင်းနှင့်
ထောင်းထောင်းကြေမွ၊ အုတ်ခဲစတို့
လက်ပြညွှန်ပေ၊ ရှေးအခြေကို
အမွေအဖြစ် ကျန်နေရစ်။
ခရီးလည်းကြုံ၊ လမ်းလည်းဆုံ၍
ပုံပြင်အလား၊ ဆိုစကားကို
မျက်ဝါးထင်ထင်၊ မြင်စမ်းချင်၍
ကိုယ်လျှင်ရောက်မှ၊ ပင့်သက်ချမိ
“လောကထဲမှာ၊ အရာရာလျှင်
ဘယ်ခါမတည်၊ အရှည်မမြဲ
ဖောက်လွဲဘိခြင်း”၊ နှလုံးသွင်းလျက်
လေညင်းသိပ်သိပ်၊ ထနောင်းရိပ်မှ
တဆိတ်ပြန်ကာ၊ ထွက်ခဲ့ပါသော်
ဆည်းဆာမှုန်ပျ၊ တိမ်တောက်စ၌
အလှပန်ထွာ၊ ရုပ်ပုံလွှာလျှင်
ပဝါတစ်ဖက်၊ ပန်းတစ်ခက်ဖြင့်
နှုတ်ဆက် ကျန်ရစ်သလိုလို။

Title: အမေ့အတွက် ကဗျာတစ်ပုဒ်
By: မြင်းမူမောင်နိုင်မိုး
ကဗျာအနွဲ့ရယ်နဲ့
စာဖွဲ့လျှင် စာဆိုမောရုံပ
ကျယ်ပြော ပင်လယ်ပြင်သို့
မွေးမိခင် ဂုဏ်အင်ထူးရယ်က
ဦးခိုက်လို့ မကုန်ဖွယ်။
ဆင်စရာ ရွှေငွေပေးတာကြောင့်
ပညာသာ အမွေပေးနိုင်တဲ့
လူလေး ဂုဏ်မငယ်ဘဲ
အမေ့နှယ် မပင်ပန်းအောင်ကွဲ့
ကြိုးပမ်းကာ သင်ယူစမ်းပါလို့
လမ်းပြခဲ့တယ်။
ဆံနီကျင် ဆီတင်မထားသော်ကြောင့်
ကြည်မရွှင် သားအရေမွဲပေမယ့်
ထီမထင် အားတွေခဲပါလို့
ချွေးရွှဲစို နေပူအငွေ့တွေလဲ
အမေ့ရင်ဝယ် ပူဘို့မစွမ်းသာတော့
နေ့စဉ်ကွယ် ခြေတိုခမှန်းပါပဲ
ဈေးဗန်းနဲ့ ရွာစဉ်လည်
သားငယ်တို့ ရှေ့ရေး။
သည်နေ့သည်အချိန်
ကြည်မွေ့တထိန်ထိန်ပေါ့
အိမ်တစ်ဆောင် မီးတပြောင်အလှရယ်နဲ့
မေ့သားမောင် အခြေကျပေမယါ်
ဝေးစွ တစ်ဌာန၌
တာဝန်တွေ ကွယ်ကာ ခြားတာကြောင့်
အမေ့အနားမှာ၊ အယုအယလေးတွေနဲ့
ဝတ်များစွာ မပြုရသေးတာမို့
လူလေးရင် မရွှင်မြေ့လေတော့
မွေးမေ့ထံ အမှန်ရည်စူးပါလို့
ကဗျာငုံ စာမုံဖူးရယ်နဲ့
အထူးပင် ဦးတင်ကန်တော့လိုက်ပါရဲ့
(အမေရယ်)
သားမိုက်ရွှေသွေး။

Title: အိုအချစ်
By: မြင်းမူမောင်နိုင်မိုး
တောစံပယ်ပွင့်၊ တောဝယ်ပွင့်သည်
ပွင့်သည့်ပန်းခက်၊ မောင် နှစ်သက်၍
ချစ်မက်မပြေ၊ ပန်ပါမေဟု
သက်ဝေထံသို့၊ လက်ဆောင်ပို့လည်း
ပန်ဖို့ခက်ခဲ၊ အမြင်မွဲဟု
ရင်ထဲ ဆူးစူး၊ နေပါလျှင်။
တောမှာနေသည့်၊ မောင့်အမိက
မျက်စိမှုန်မွှား၊ လက်တုန်ငြားလည်း
အားကြိုးခဲကာ၊ ယက်လုပ်ရှာသည့်
အညာဖျင်စ၊ ကြမ်းရှရှကို
နှမဝတ်ရန်၊ ရှက်ရွံ့ဟန်ဖြင့်
ငြင်းဆန်ခါးသည်း နေပါလျှင်။
သည်းမှာထွန်းသစ်၊ ရင်မှာဖြစ်သည့်
ချစ်မြတ်နိုးရာ မောင့်ကဗျာကို
သေချာလေးမြတ်၊ မောင်ပေးအပ်လည်း
ဖတ်ဖို့ဝန်လေး၊ စာနှင့်ဝေးလျက်
အတွေးတိမ်စွာ၊ ညိုမျက်နှာနှင့်
ခေါင်းခါပယ်ငြင်း နေပါလျှင်။
မောင် ခွင့်လွှတ်၍
လျှော့ညွှတ် စိတ်ဖြေ၊ ဆိုခဲ့ချေမည်
“သွားကြွေ ဆံကျိုး၊ ဘဝမျိုးနှင့်
ဘဘိုး ရွယ်ရောက်၊ ဇရာထောက်တိုင်
တစ်ယောက်တည်းပင်၊ နေလိုက်ချင်သည်
မကြင်မုန်းရစ်အိုအချစ်။

Title: လွမ်းငွေ့ မဝေသာ
By: မြင်းမူမောင်နိုင်မိုး
မိုးရိပ်ပြာဝေ၊ အာကာဗွေဝယ်
ငှက်ဆွေတောင့်တ၊ နေလိုလှ၍
စိမ်းမြရွက်ဆင်၊ ကိုယ့်ရပ်ခွင်ကို
မကြင်လေဘဲ၊ အလျင်ဖဲသော်
နောင့်သည်းရင်နင့်၊ ခဲ့သဖြင့်လည်း
သခင့်စိတ်ဝမ်း၊ ကြည်မွေ့လန်းအောင်
တနွမ်းသွေ့သွေ့၊ ခွန်းချိုမွေ့ကို
လှမ်း၍ မချွေသာတော့ပြီ။
စိုးထိတ်ပါပေ၊ သူ့ရပ်မြေတွင်
နောင့်ဆွေမကျွမ်း၊ သောကပြွမ်းလိမ့်
တောလမ်းသာယာ၊ ကိုယ့်ရပ်ရွာနှယ်
ဘယ်မှာချိုမြက်၊ သီးပွင့်ထွက်အံ့
လက်လှမ်းမမီ၊ ကျန်ခဲ့ပြီမို့
နောင်သည်ပင်လျှင်၊ သူ့ရုပ်သွင်ကို
မြင်ချင်လွန်း၍၊ သည်းကြွေကြွေ့လည်း
တမ်း၍ မဖွေသာတော့ပြီ။
တိုးတိတ်စွာနေ၊ လျော့ညွတ်ဖြေသည်
သက်ဝေလိုက်ခဲ့၊ အားမနွဲ့နှင့်
ခွန်းဖွဲ့ချစ်ဖော်၊ ဘယ်သို့ခေါ်လည်း
တောပျော်သည့်ငှက်၊ တောမြိုင်ထက်မှ
မထွက်ပါချင်၊ နောင့်သခင်ငယ်
သစ်ပင်လဲ့စိမ်း၊ ပန်းနွဲ့ယိမ်းကို
မတိမ်းလို၍၊ သည်ယနေ့တွင်
လွမ်းငွေ့ မဝေသာတော့ပြီ။

Title: အဖြည့်ခံပန်း
By: မြင်းမူမောင်နိုင်မိုး
ပန်မဖြစ်လျှင်လဲ
ချစ်ရစ်ပါ တံချူရှင်ရဲ့
မြူမတင် ဖြူစင်အပြုံးတွေနဲ့
ချစ်ဦးမယ့် ပန်းမာလာ။
တစ်နှစ်တွင် သည်တစ်လ
တစ်လတွင် တစ်ရက်တည်း
ခက်ခဲစွာ ဝါဝါဝင်းလေတဲ့
ပန်းခင်းဆွေ ရွှေပိတောက်ကိုလဲ
တွေးထောက်မျှော် စိတ်အရိုင်းတွေနဲ့
နှိုင်းမဝံ့ပါ။
မက်စဖွယ် မလှပါဘူး
မျက်နှာငယ်ဘဝ ယောင်ချာချာကွဲ့
ဆင်းသိင်္ဂါ ထိန်ဝါတောက်ပေမယ့်
ကြိုင်လှောက်ကာ မထုံချေတော့
ကိုယ်လဲလေ အလှတစ်ပါးရယ်လို့
မှတ်မှားရင်း အများအလယ်မှာ
ကြွားထည်ဝါဘို့ ဘယ်ခါမတွေး
နားလည်ပါရဲ့ ကိုယ့်ဘဝအရေး။
သို့ပေမယ့်လေ
တစ်ခိုင်လုံးရွှေ ပိတောက်တွေ မပွင့်ခင်က
မင်းမင့်သာ အယဉ်ဆုံးရယ်လို့
ရွှင်ပြုံး တချိုချိုနဲ့
ပန်မလို ဟန်ပိုစကားကိုဖြင့်
ယုံစား အမှန်ထင်တော့
မချွေခင် မြေပြင်ဆင်းပါလို့
ဝေလွင်လွင် ရွှေစင်ခင်းပေမယ့်
ခြေနင်း မညှာတာပဲ
ဝေးရာကို ပြေးခွာပုန်းလေတော့
အရှုံးကုဋေကုဋာနဲ့
ဝေဒနာ ခြေရာလွှမ်းတဲ့ပြင်
မဖြေသာ ကြေကာနွမ်းပြီမို့
အလွမ်းနုနုထွေးရတယ်
ဪ ပန်းငုဝါလေး။

Title: မိုးတိမ်လွှာထဲမှာ
By: မြင်းမူမောင်နိုင်မိုး
ကျွမ်းချစ်တွယ်ငင်၊ သံယောဇဉ်ဖြင့်
ရေစင်တိုက်ကျွေး၊ သီးချိုပေးလျက်
အရေးတယူ၊ မြတ်နိုးသူကို
ငြူစူမျက်ထား၊ မုန်းမာန်ပွား၍
စိမ်းကား ငြိုငြင် ခဲ့ပြီးမှ။
ငှက်ခတ်သမား၊ လေးနှင့်မြှားဝယ်
တိမ်းပါးမည်ကြောင့်၊ သောကထောင့်၍
စောင့်ရှောက်နွေးထွေး၊ ရင်ငွေ့ပေးလည်း
အရေးမဟုတ်၊ အရေးလုပ်ကာ
နှောင်ချုပ်ပိတ်ပင်၊ လှောင်ချိုင့်ရှင်ဟု
ပြစ်တင် ယိုးစွပ်ခဲ့ပြီးမှ။
မြေမှာ မပျော်၊ မိုးမှာ ပျော်သည်
မိုးပျော်ငှက်ချင်း၊ ဖော်ပေါင်းသင်းမှ
ကောင်းခြင်းဖြာလျက်၊ ဂုဏ်သိန်တက်ဟု
တောင်လက်ဖြန့်ကာ၊ တမ်းမွတ်စွာလျှင်
အာကာပြင်ထဲ၊ မိုးမြင့်ထဲ၌
ဝဲလည် ပျံသန်းခဲ့ပြီးမှ။
သစ်ရွက်အကြွေ၊ ပန်းတေလေသာ
ဖူးဝေပွင့်သော၊ မြိုင်ညိုတော၌
ပျော်မောခုံမင်၊ မနေချင်ဟု
ရင်ကိုခွဲကာ၊ မိုးတိမ်လွှာကို
တွယ်တာစုံမက် မျှော်လင့်ချက်ဖြင့်
နှုတ်ဆက် ခွဲခွာခဲ့ပြီးမှ။
ငှက်ကလေးရယ်
လွမ်းတေး မဆိုပါနဲ့ကွယ်။

Title: ပိတောက်စိမ်း
By: မြင်းမူမောင်နိုင်မိုး
အလိုအို ရှုမဆုံးပါကလား
ချိုတိုတို ညုအပြုံးရယ်နဲ့
တုနှုန်းစရာ ဘယ်မမြင်တဲ့
ပန်းတော်ဝင် ရွှေရည်လူးပါလို့
နှစ်ဦး ဂိမ္မာန်နွေ၌
သိန်သရေ ထိန်ဝေဖူးပြီပေါ့
အိမ်ဦးက ကိုယ့်ခြံဝယ်။
ဟို တစ်နှစ်ဆီက
ပျိုမျစ်စွာ ကြည်အပြုံးတွေနဲ့
ကြော့ဆုံး ခင်တမယ်က
ပန်ချင်တယ် အလျင်ခူးပါလို့
ညွတ်နူးစွာ ပူဆာသည်မို့
ပျာကသီ အားမာန်တင်းပေမယ့်
ကိုယ့်အပင် ဖူးငုံကင်းလေတော့
“ဟင်း” ပင့်သက်နွယ်။
စောင့်ပါဦးကွယ်
နောင်နှစ်မှာ အဝါခြယ်တဲ့
နံ့သာနွယ် ပိတောက်ဖူးကိုဖြင့်
ကြော့မှူး ဆံကေသာ၌
ပန်စရာ ချွေကာပေးမယ်လို့
ချိုအေးစွာ ကိုယ်ပန်တောင်းပေမယ့်
ခေါင်းငဲ့လည်ခါခါနဲ့
ခြံတကာ ကြိုင်လှိုင်မွှေးသည်မို့
ပန်စရာ ကိုယ်တိုင်ရွေးမယ်လို့
ဝေးရာသို့ ပြေးခဲ့တယ်
သက်လယ်က ကိုယ့်ကို တိမ်း။
ကြာခဲ့ပါပြီ
ဥဩ ချိုအီအီနဲ့
သည်ရာသီ သည်ချိန်ရောက်လေတိုင်း
ပိတောက် တဝေဝေနဲ့
ကိုယ့်ခြံမြေ အလှဆန်းပေမယ့်
ပန်မယ့်သူ ဖော်မသမ်းလေတော့
လွမ်းစရာ အတိတ်အကြောင်းကိုဖြင့်
တမ်းခါခါ စိတ်မပြောင်းသူမို့
ဟောင်းအနေ့နေ့ သိမ်းခဲ့ပေမယ့်
ဪ နှောင်းတမြေ့မြေ့ မငြိမ်းနိုင်လို့
အောက်မေ့တယ်စိမ်း။

Title: မေတ္တာရိပ်
By: မြင်းမူမောင်နိုင်မိုး
သောတ္တိသေန၊ မင်းရာဇ၏
ကုဌနူနာ၊ ဝေဒနာကို
မေတ္တာ စင်ဖြူ၊ မငြူစူဘဲ
သမ္ဘူ သက်ထား၊ စွမ်းပကားဖြင့်
ကုစား ပျောက်ကင်းခဲ့ဖူးသည်။
သား သုဝဏ္ဏ၊ မြှားဒဏ် ခ၍
ရင်မှ စိုရွှဲ၊ သွေးနီရဲလျက်
အသဲ ဆတ်ဆတ်၊ နာကျင်လတ်သော်
မြတ်သော မာတာ၊ ပါရိကာ၏
ကြင်နာပြည့်သိပ်၊ မေတ္တာရိပ်ကြောင့်
မြှားဆိပ် ပျက်ပြက် ခဲ့ဖူးသည်။
လွန်လေပြီးသော၊ ရှေးသရောက
တောအုပ် အလယ်၊ ငုံးငှက်ငယ်သည်
ကြောက်ဖွယ် တောမီး၊ ဝန်းရံဆီး၍
ကိုယ်ထီးကျန်ကာ၊ ရှိလေရာတွင်
မေတ္တာချိုအေး ၊ သစ္စာ တေးကြောင့်
မီးဘေးကင်းလွတ်ခဲ့ဖူးသည်။
ဪ ယုယကြင်နာ၊ စေတနာနှင့်
မေတ္တာဖြန့်ကြက်၊ ထိုလက်နက်ကား
ထက်မြက်လှစွဦ ၊ ထိရောက်စွာတည့်
မေတ္တာဟူသည်၊ ပန်းဝတ်ရည်သို့
မွေးကြည် ချိုမြ၊ ပင်ကိုလှနှင့်
ဆုံးစ မရှိ၊ သိမ်မွေ့ဘိ၏
မည်သည့်အခါ ၊ မဆိုသာချေ
မေတ္တာခြုံမှ၊ လုံနိုင်စွဦတည့်
မေတ္တာပေးမှ၊ မေတ္တာရ၏
လူကလူကို၊ မေတ္တာပို၍
လူကို လူက၊ မေတ္တာငှလျက်
မျှတ ပေးယူ၊ ချစ်ကြည်ဖြူမှ
မွှေးကြူသင်းပျံ့၊ ပန်းရနံ့နှင့်
ဝင်းဖန့် ငွေကြယ်၊ အသွယ်သွယ်တို့
စံပယ် ထွန်းလင်း ၊ ညအခင်းဝယ်
လမင်းတစ်ရာ သာလိမ့်မည်။

Title: ကြင်သူခေါ်သောလမ်း
By: မြင်းမူမောင်နိုင်မိုး
မောင်တို့အိမ်မှာ၊ မထည်ဝါလည်း
ဧည့်လာ စောင်လာ၊ စိတ်ချမ်းသာအောင်
ပျူငှာ နှုတ်ခွန်း၊ ဖွင့်ဆိုညွှန်း၍
ဆေး ကွမ်း လက်ဖက်၊ တည်ခင်းလျက်နှင့်
နှစ်သက်စဖွယ် ယဉ်ပါသည်။
မောင့်မိဘမှာ၊ မချမ်းသာလည်း
ရွာရေးရပ်တာ၊ ကိုယ်တိုင်ပါ၍
သာရေး နာရေး၊ လက်မနှေးဘဲ
ဖေးမ ကူညီတတ်ပါသည်။
“ရွှေစော် မနံ၊ မြေစော်နံသည့်
တောဟန် တောငွေ့၊ တောဓလေ့၌
ချမ်းမြေ့ နှစ်ခြိုက်၊ မပျော်ပိုက်လို့”
မလိုက်ချင်ပါ၊ မလာလိုကြောင်း
ခွင့်ပန်တောင်းသည့်
ကျောင်းကြီးတက္ကသိုလ်၊ မြကျွန်းညို၌
ကွန်းခိုရင်းမှ၊ ကျွမ်းခဲ့ရသော
နှမ သော်မော်၊ ရပ်ကြီးပျော်ငဲ့။
ထည်ထည်ဝါဝါ၊ ခန့်ညားပါလည်း
မေတ္တာ ကင်းစင်၊ မာန ဝင်လျက်
စိတ်တွင် အတ္တ၊ လွန်ကဲကြမူ
အလှဘယ်မှာ ရှိမည်နည်း။
ဖွယ်ဖွယ်ရာရာ၊ ကျယ်ဝန်းစွာလျှင်
တိုက်တာအိမ်အိုး၊ စည်ပင်ဖြိုးလည်း
ကိုယ်ကျိုးသာ မင်၊ လောဘဝင်၍
အမြင်ယူဆ၊ ကျဉ်းမြောင်းကြသော်
ဘဝဘယ်မှာ သိမည်နည်း။
ချမ်းချမ်းသာသာ၊ ပြည့်စုံပါလည်း
သူ ငါ နှင့်ခွဲ၊ လက်မတွဲမူ
ရခဲပေစွ၊ လူ့ဘဝ၏
ရသဘယ်မှာ ရှိမည်နည်း။
“လူ့အချစ်နှင့်
လူ့သစ္စာသာ၊ ရတနာ”ဟု
စိတ်မှာစွဲထင်၊ မောင့်ဝန်းကျင်သို့
သခင်လာလမ်း၊ သာစခန်းဝယ်
ပန်းသင်း လေပြေ၊ စမ်းရစ်ခွေနှင့်
ဖူးဝေ နုသစ်၊ ကိုက်သရစ်နှင့်
မေတ္တာမွှမ်းကာ၊ လက်ကမ်းပါသည်
လာလိုလာလော့ အနီးကလေး။
မလာလိုတော့ ခရီးဝေး။

Title: မြေစာပန်း
By: မြင်းမူမောင်နိုင်မိုး
ရနံ့အဆင်းရယ်က
ပျံ့သင်း မထည်ဝါတော့
အဘယ်မှာ အရာရောက်နိုင်ပါ့
သိမ်ငယ်စွာ ခမျာပေါက်တာက
အိမ်နောက်က မြက်ခင်းပြင်။
ဖော်တသင်းရယ်နှင့်
ပျော်ခင်း တရှာရှာမို့
ကျော်နင်း အခါခါပေါ့
ပြာလွင်လွင် အယဉ်မသန်းတဲ့ပြင်
ဝါကျင်ကျင် အဆင်မဆန်းတာမို့
ပန်းရယ်လို့ မထင်။
သို့ပေမယ့်လေ
မွေးမေမေ သူချွေခူးပါလို့
နှစ်ဦး သင်္ကြန်ကြိုတဲ့
စိမ်းစိုစို အတာအိုးမှာလ
စိုက်ထိုးကာ အသွင်ဆန်းလေတော့
သပြေညို ဆိုတဲ့ပန်းရယ်နဲ့
ချမ်းမြေ့မြေ့ အတူယှဉ်
မြေစာပင် ပန်းကလေး။
“ရှုပါအုံး သင်
မသုံးလျှင် အမြင် မတင့်သော်ငြား
သုံးလေလျှင် အယဉ် မဆင့်ပါလား
ဝင့်ကြွား အမူပိုနဲ့
သူ ဆိုယောင် ကိုယ် ထင်မိသည်ပါ့
လောက ဤမြေခြာ၌
အရာရာ အလှချည်းပါဟု”
မြဆည်းဆာ ကြည်လင်ဆန်းခဲ့တာမို့
လန်းဝေဆာ မြအဖူးရယ်နဲ့
ပန်းမြေစာ အလှထူးကိုဖြင့်
ဦး ညွှတ်မိသေး။

Title: ချစ်နှင်းဆီ
By: မြင်းမူမောင်နိုင်မိုး
အမြတ်တနိုး၊ ငါစိုက်ပျိုး၍
ရေမိုး တင့်စွာ၊ ချိုးခွင့်သာ၍
ဝတ်လွှာ ကော့ကွေး၊ အသွေး နီမြန်း
အဆန်းတကြယ်၊ လှသွေးခြယ်သည်
အိုဘယ်နှင်းဆီ တစ်ပွင့်ငဲ့။
ပန်လိုသူတို့
တံချို ကိုင်မ၊ တေးချိုမြနှင့်
ငါ့ခြံ ဝန်းကျင်၊ ဟန်ရေးပြင်သည်
ရင်မှာ ဖိုဘိ မောပါဘိ။
ပိတုန်း ပျားတို့
နားယောင် ခိုယောင်၊ ကြင်လိုယောင်ဖြင့်
အတောင်ဖြန့်ကာ၊ ချဉ်းကပ်လာသည်
ရင်မှာ ဖိုဘိ မောပါဘိ။
ပန်းတို့မည်သည်၊ ကာလရှည်သော်
ကြုံလို ဖျော့တော့၊ ပြေလျော့အသွေး
မမွှေး အစဉ်၊ ကြွေမြဲ ပင်ကို
အသင် သိမည် ထင်မိသည်။
ပန်းစိုက်သူ့ရင်၊ အသည်းပြင်ကား
ကြည်လင် အေးမြ၊ ဆူး မခပဲ
စမ်းရေကျသွင်၊ ပြစ်ကင်းစင်ကြောင်း
အသင် သိမည် ထင်မိသည်။
ဪ ခရီးတဆစ်၊ ဘဝသစ်မှ
အချစ်ကိုမေ့၊ လမ်းအကွေ့ဝယ်
နေ့နေ့ညည၊ ယုယထွေးပိုက်
ပြုစုလိုက်သည့်
ပန်းစိုက်သမား၊ နှလုံးသားဝယ်
နေနားအစဉ်၊ မပျော်လျှင်လည်း
ခိုဝင်ဖွေလှစ်၊ ရင်ခွင်သစ်သို့
မေတ္တာ တမ်းမွတ်၊ ညွတ်လို့ ညွတ်လေ
ခွင့်လွှတ်ပါသည် ချစ်နှင်းဆီ။

Title: ကဗျာဆရာ့ဆန္ဒ
By: မြင်းမူမောင်နိုင်မိုး
ဖွဲ့ရစ်နှောင်သည်
လှောင်ချိုင်တံခါး၊ ငါဖွင့်ထားပြီ
သွားလိုရာရာ၊ နားလိုရာသို့
မကြာမတင်၊ ခရီးနှင်လေ
ငါ့ရင်ထဲက မြရွှေကျေး။
ပိတ်ပင်ထားသည့်
အတားအဆီး၊ ဖယ်ရှားပြီးမို့
ရိပ်ကြီးမြိုင်ညို၊ တောအုပ်ပျိုသို့
ချိုချိုလွင်လွင်၊ စီးစေချင်သည်
ငါ့ရင်ထဲက စမ်းရေအေး။
လောင်းရိပ်ထိုးသည့်
ခက်မိုးဖြာဝေ၊ မွှေးရနံ့တို့
သန့်သန့်စင်စင်၊ ပျံ့စေချင်သည်
ငါ့ရင်ထဲက ပန်းဖြူဖွေး။
မြရွှေကျေး၏
တေးချိုနွဲ့ယဉ်၊ တေးသံစဉ်ဝယ်
ဘဝင်ချမ်းမြ၊ ရွှင်လန်းကြစေ။
ပန်းဖြူဖွေး၏
ကြူမွှေးချိုမြ၊ နုအလှကို
ယုယပန်ဆင်၊ အားသစ်ဝင်စေ။
မြကျေးပမာ၊ စန်းပြာသဖွယ်
ပန်းနှယ်တင်စား၊ နှလုံးသားမှ
လှုပ်ရှားညင်သာ၊ ဖူးပွင့်လာသည့်
တစ်ထွာတစ်ညှို၊ ကဗျာတိုဖြင့်
စာဆိုဖွဲ့သီ၊ လူတို့ပြည်အား
ကြည်စေ အေးစေ၊ မွှေးပါစေဟု
မြတ်စေတနာ၊ ဖွဲ့ရစ်ကာဖြင့်
မေတ္တာဖြူဖြူ၊ ငါပေးလှူသည်
ပြည်သူအေးကြောင်း မွှေးစေကြောင်း။

Title: စီရင်ချက်
By: SAW
မှန်ရှေ့မှာရပ်
မှန်ချပ်ကသဏ္ဌာန်
အစုန်အဆန်
အဖန်ဖန်ရှု
အနုလုံပဋိလုံ ။
မှန်ရှေ့မှာရပ်
မှန်ချပ်ကရုပ်သွင်ကို
ကြည်ညိုနိုင်ပါစ
ဘဝရဲ့ စီရင်ချက်
သည်တသက် မပျက် ။ ။

Title: နှစ်သစ်ဆုတောင်း
By: တင်မိုး
အမြင်ကျဉ်းမြောင်း
စိတ်ကျဉ်းမြောင်း၍
တွင်းအောင်းရသည့်
ဘဝမှ လွတ်ပါစေ ။
စိတ်ဓာတ်သေးနုပ်
ဉာဏ်သေးနုပ်၍
ချုပ်ချယ်မှု အမျိုးမျိုးမှ လွတ်ပါစေ ။
တို့အချင်းချင်း
ခေါင်းထက်နင်း၍
သိမ်ဖျင်းလုပ်ဇာတ်
စိတ်ယုတ်ပတ်နှင့်
ပုတ်ခတ်ကြသည့် ဘဝမှ လွတ်ပါစေ ။
သူကမမှန်
ငါကမှန်ဟု
တယူသန်စွဲ
စိတ်သေးဖွဲနှင့်
ငရဲဘဝမှလည်း လွတ်ပါစေ ။
သူ့ဂုဏ်ကိုချ
ကိုယ့်ဂုဏ်ပြကာ
မာနစကား
တဖွားဖွားနှင့်
အမှားကမ္ဘာမှလည်း လွတ်ပါစေ ။
မကောင်းမှုခင်
ကောင်းမှုကြဉ်သည့်
ဉာဉ်ဆိုးဉာဉ်မိုက်
မီးပုံမြိုက်၍
ငိုရှိုက်ရခြင်းမှလည်း လွတ်ပါစေ ။
နှစ်သစ်မြတ်ဆု
ဤကောင်းမှုကြောင့်
သာဓု..သာဓု..သာဓု ခေါ်စေသော် ။ ။

Title: သမိုင်းမှတ်ကျောက်
By: မောင်စိန်ဝင်း
၁
သမဂ္ဂစိတ်ကိုဖျောက်ဖို့
သမဂ္ဂ အ ဆောက်အဦးကိုဖယ်
ကျောင်းသားတွေရဲ့ မြင်ကွင်းကကွယ်စေခဲ့။
၂
သမဂ္ဂခေါင်းဆောင် ကိုအောင် ဆန်း
သမဂ္ဂရဲ့ အခန်းမှာဖြစ်သလိုအိပ်စား
အဲဒီမှာ
နိုင်ငံရေးသမားအဖြစ် ထုံကူး
လွတ်လပ်ရေးအိပ်မက်တွေ
မက်ဖူးတယ်။
၃
ဘယ်ခေတ်မှာဖြစ်ဖြစ်
ကောက်ကျစ်ဖိနှိပ်မှုကိုတွန်းလှန်
အမှန်တရားအတွက် အသက်ပေး
ပြည်သူတွေနဲ့တစ်သွေးတည်းပေါင်းရန်
ဒေါင်းအလံနဲ့
ကျောင်းခြံရဲ့အပြင်ထွက်ခဲ့တာကျောင်းသား
မတရားမှု မှန်သမျှ ငုံ့မခံ
တုန့်ပြန်တတ်တာ သမဂ္ဂစရိုက်
ဘယ်ဒိုင်းနမိုက်နဲ့ ခွဲခွဲ
မလဲမပြို ထာဝစဉ်
ရာဇဝင် အဆက်ဆက်
သမဂ္ဂ ရဲ့ အသက် ဝိဥာဉ်
ရင် မှာငြိစွဲ
ပူးကပ်ဆဲမို့ ခွပ်မြဲခွပ်နေ
ဒေါင်း အိုးဝေ ။
၄
မြင်ကွင်းက ဖျောက်လိုက်တိုင်း
သမိုင်းမှာ မမှိန်မပျောက်
အဲဒီမှာ သမဂ္ဂ အဆောက်အဦး
အာဇာနည်တွေဝတ်မှုံကူးတဲ့နေရာ
အာဏာရှင် စနစ် ရဲ့
ပြယုဂ် တစ်ပိုင်းတစ်စလို့
(ကမ္ဘာတည်သရွေ့)
သမိုင်းက မှတ်ကျောက်တင်လိမ့်မယ်။

Title: နှစ်သစ်၌ပြန်လည်မွေးဖွားခြင်း
By: မောင်စိန်ဝင်း
"ကာလ"သစ်ပင်ထက်
"ပြက္ခဒိန်"သစ်ရွက်တွေ
ဝေလိုက်ကြွေလိုက်ရာသီကိုက်ပင်။
သစ်လွင်မှုများဝါးမျိုဖျက်ဆီး
စီးဆင်းလျက်နေ"အချိန်"ရေသည်
ခွေဆင်းရစ်ပတ်ငါ့ကိုဖြတ်၏
တွေဝေခြင်းဖြင့်ဆင်းရဲတုန်လှုပ်
"အတ္တ"သမုဒ္ဒရာငါသည်မြုပ်နစ်
ရွှံ့နွံညစ်ပေလူဖြစ်ကျိုးနပ်မည်မဟုတ်။
သည်သို့ဖြင့်သာ
ကာလကြာပြီဆည်းဆာသို့ဝင်
မပြန်ချင်သေးမွေးဖွားခြင်းစ
ခြေလှမ်းချကာဘဝပျိုမျစ်
ငါအဖြစ် နှစ်သစ်နှင့်အတူစ,ချင်၏..... ။ ။

Title: နွေကဗျာ
By: မောင်စိန်ဝင်း
နွေကဗျာဝေဒနာအပင်ရင့်
နွေထဲကကြေကွဲစတွေ အရောင်တောက်ပိတောက်တွေပွင့်။

Title: နွေကံ့ကော်
By: မောင်စိန်ဝင်း
တစ်ပွင့်ကျန်
ပွင့်ရန်မကြောက်။
မိစ္ဆာနွေအပူပြင်း
မီးဝင်းဝင်းတောက်..... ။ ။

Title: အပင် နှင့် အပွင့်
By: မောင်စိန်ဝင်း
ဖူးစေချင်သည်
ဆင်ဖို့ မတွေး။
ငုံပါစေဦး
ခူးဖို့ ဝန်လေး။
ပွင့်လာလျှင်လည်း
ရင်ထဲ ဆွတ်ပျံ့
ထိုရနံ့သာ
ကိုယ့် "ကဗျာ"သစ်
အိပ်မက်ဖြစ်မည်။
တာရှည်လေးဖင့်၊ ကာလမြင့်တိုင်
မပွင့်မထုံ၊ မငုံမဖူး
မြုံစေဦးကွယ်။
မြတ်နိုးတွယ်ငင်
ကိုယ့်အပင်သာ
ကိုယ့် "ကဗျာ"သစ်
" အချစ် " ဖြစ်မည် ။ ။

Title: မနက်ဖြန်
By: မောင်စိန်ဝင်း
ပန်းကလေးတွေလည်း မခြွေပဲ ကြွေတတ်တယ်...
ကြယ်ကလေးတွေလည်း မခြွေပဲ ကြွေတတ်တယ်...
မျှော်လင့်ခြင်းတွေလည်း မခြွေပဲ ကြွေတတ်တယ်...
မခြွေပဲ ကြွေလည်း အနေရဲ ဝေဆဲပါလေ...
ပန်းတွေမပျောက်ကွယ် ကြယ်တွေလည်းမကုန်
ယုံကြည်မျှော်လင့်ခြင်းလည်းမပျက်
မနက်ဖြန်ဆိုတာ ရှိနေမယ်...။

Title: လမ်းခွဲမှတ်တိုင်
By: မောင်စိန်ဝင်း
ယုံကြည်ရာလွတ်လပ်စွာကွဲလွဲခွင့်
လေးစားသဖြင့်နားလည်ပါသည်။
အများမျက်ရည်ကျ ကြေကွဲရချိန်
ခံစားမှုနှလုံးသားမပါသူများနှင့်
အပူမျှအတူတကွလောင်မြိုက်သူများ
စည်းခြားပြီးဖြစ်နေပါပြီ။
အနုပညာဖြင့်လည်းလောင်မြိုက်မှုသည်မငြိမ်း။
ဖျော်ဖြေမှုခပ်သိမ်းကလည်းသောကကိုမစုပ်ယူနိုင်။
သည့်အတွက်
ချစ်ခင်သောသူငယ်ချင်းမိတ်ဆွေရင်းများဖြစ်နေသည့်တိုင်FB ပေါ်မှာ
လမ်းခွဲမှတ်တိုင်တစ်ခုကိုရောက်ပြီဟု
ဆုံးဖြတ်ကြေကွဲ။

Title: အဘိုးကဝိ
By: တင်မိုး
ကွမ်းအစ်တစ်လုံး
သျှောင်တစ်ထုံးနဲ့
ရင်ဖုံးအင်္ကျီ
ဖျင်ပင်နီနဲ့
ယောထည်ပုဆိုး
မင်ကြောင်ထိုးနဲ့
အဘိုးကဝိ ပညာရှိ.....

Title: အလှဘုရား
By: တင်မိုး
ငါ့နှလုံးကို၊ လှစေလို၍
စာဆိုများစွာ၊ တေးကဗျာကို
ငါ့မှာပီတိ၊ ဖတ်ခဲ့ဘိ၏။
စာဆိုဖန်ဆင်း၊ တေးသီချင်းတွင်
စိတ်တွင်းအလှ၊ မြင်လိုက်ရ၍
မဝနိုင်ပေ
မပြေနိုင်ဘဲ၊ မရောင့်ရဲခဲ့။
ငါလည်းအားကျ၊ ထိုခဏ၌
လှကြစေသော၊ စိတ်သန်ဇောဖြင့်
တွေးတောကာသာ၊ လှရာရာကို
ကဗျာသီကုံး၊ စာသီကုံး၍
ပန်းကုံး ဝေငှချင်တော့သည်။
အများသူငါ၊ ငါ့နှယ်သာလျှင်
ကဗျာချိုမွှေး၊ စာဆိုတေးကို
စိတ်အေးချမ်းသာ၊ ဖတ်စိမ့်ငှာဟု
ကဗျာဖွဲ့လိုက်ချင်တော့သည်။
သို့စေတနာ၊ မွေးပြီးကာလျှင်
ကဗျာတစ၊ စာတစကို
အလှစိတ်ဓာတ်၊ ဆေးရောင်စပ်လျက်
စာစပ်ကိုသင်၊ အဖွဲ့သင်၏။
ငါစွဲကသန်၊ မာနခံ၍ မာန်တထထ၊
ထိုကာလ၌ မြင်ရကြားရ၊ မလှပလျှင်
ငါ့နားမျက်စိ၊ ချို့တဲ့ဘိဟု
သတိနှင့်ပြင်၊ အလှသင်၏။
အမြင်မမှန်၊ စိတ်မမှန်၍
ကာရန်မညီ၊ စာမပီလျှင်
ကသီလင်တ၊ စိတ္တဇကို
အေးမြကြည်လင်၊ ရှင်းအောင်သင်၏။
ငါ့ကဗျာတွင်
ပညာရှိဟန်၊ အတုဖန်၍
မမှန်လိမ်ညာ မသစ္စာဘဲ
ဝါသံ ဝင့်သံ၊ ဆူဆူညံက
ကာရန်ကိုပြင်၊ တေးသံသင်၏။
ငါ့ကဗျာပန်း၊ လန်းပါလျှင်၎င်း ....
ငါ့ကဗျာခိုင်၊ ကြိုင်ပါလျှင်၎င်း ....
ငါ့ကဗျာတေး၊ မွေးပါလျှင်၎င်း ….
ငါ့အင် ငါ့အား၊ စွမ်းပကားကြောင့်
လားလား မဟုတ်နိုင်ပါပြီ။
စာဆိုများစွာ၊ တေးတကာက
ငါ့မှာရိုက်ခတ်၊ အရောင်ဟပ်၍
ပတ်ဝန်းကျင်က၊ အရောင်ရ၍
အလှသွေးကူး၊ စိတ်ချင်းကူး၏။
ငါ့ကဗျာတို၊ မချိုမအေး
မမွှေးသော်ကား၊ ငါလုံးလျားတည့်
ငါ့အားဝန်တာ ရှိပါစေတော့။
မျက်စိမနှံ့၊ နားမ့ခံဘဲ
စိတ်ညံ့နှိပ်စက်၊ ဝိုးဝါးရှက်လျှင်
ပျက်ခဲ့တေးသံ၊ ဘယ်မူမှန်လိမ့်၊
ထိုသို့သာလျှင်
ကြားနာသူနား၊ စကားမချို
စိတ်လိုမကျ၊ တေးမလှသော်
ငါ့အားနောင်ခါ၊ တေးချိုသာအောင်
ပြင်ပါ သင်ပါ၊ ပန်ကြားပါ၏။
ငါ့ကဗျာများ၊ ဖတ်သောအားဖြင့်
ငါကားပညာ၊ မရှိရာဟု
ကောင်းစွာ နားလည်နိုင်ပါသည်။
အလှမြတ်နိုး၊ ငါရှိခိုး၍
စိုက်ပျိုးလိုက်သော ကဗျာတည်း။

Title: နှစ်သစ် အဘိဓမ္မာ
By: မျိုးမြင့်​ဆွေ
ပိတောက်က ခေါင်းခါခါ
ငုဝါက လည်နွဲ့နွဲ့။
မြတမာ ချူချာနဲ့မှာတော့
ယဲ့ယဲ့သာဘဲ။
ပိတောက်က ရွှေကုံးပိုင်
ငုခိုင်က စိန်ဝါဆွဲ။
တမာခင် သူဆင်ရတာက
မြူစ ပုလဲ။
ပိတောက်က အပြုံးဝေ
ငုရွှေက ရယ်သန် ။
တမာဖြူ ရှက်စနိုးပေမို့
တိုးတိတ်သာနွဲ့။
ပိတောက်က ခပ်စွာစွာ
ငုဝါက ချက်ချာသေး။
မျက်နှာငယ် တမာငုံ့မှာတော့
ကြုံ့ ကြုံ့ကလေး။
ပိတောက်မေ ငုရွှေတို့
မိုးကြိုဖို့ လှချင်းပြိုင်။
တမာငုံ ဂုဏ်ငယ်လေးမှာ
မွှေး ဝံ့ပါနိုင်။
ပြိုင်သာပြိုင်၊ မဖြိုင်ဘူ့ ငွေမိုး။
ပိတောက်ခိုင် ငုခိုင်ရှက်
လှမျက်နှာညိုး။
ကျုံးတော်က ပန်းရွှေကြာ။
ပိတောက်ဝါ မူရာတုံးကို
ပြုံးကြည့်ရယ်ကာ။
မြို့ရိုးကြီး နီတျာ၊
ဘာကိုမှ မှုမထား။
တွေ့အကြုံ မြင်အသိတွေ
ရင့်ဘိတကား။
သည်ရေမှာ သည်ကြာဖူးတို့
ဖူးခဲ့လှ ပါလေပြီ။
သည်မြေမှာ တမာပန်းလဲ
လန်းခဲ့ စီစီ။
ပိတောက်မင်း ဟန်ချီချီ
ချီလေခဲ့ နှစ်များ။
ငုသွေး တဝါဝါလဲ
အခါခါ ဝါလေခဲ့
ရှေးရဲ့ အလား။
ငုပန်းဝါ ဘယ်လိုလှ
ပိတောက်က ဘယ်လိုယဉ်။
တမာငုံ ကြာမုံလဲ
ဘယ်နဲ ရွှင်ရွှင်။
ညှိုးချိန်ကျ ညှိုးမည်ပင်
ကယ်တင်နိုင်ဘဲ။
ခါဖန်ဖန် ညှိုးကြွေဝဲ
ရှေးဆီကလဲ။
မာန်ဝင့်ချိန် ရွှေရင်ကော့
မာန်ပြော့တော့ မျက်နှာအို။
သည်ကမ္ဘာ သည်တရား
များစွ ထိုထို။
နန်းမြို့ရိုး နီညိုညို
ပိုနိုင်ဖို့ ကရုဏာဘဲ။
မောက်သူ မာသူနဲ့
ငြူတစု မသိမ်မွေ့
တွေ့ရစေလဲ။

Title: အိုးစည်သံ
​By: မောင်ဖြိုး​​ဝေ
နောင်ဗိန်နောင် နောင်ဗိန်နောင်
အိုးစည်သံ စိတ်ကိုဆွ
က ကြရအောင်။
အရှေ့က ရိုးမတောင်
ပလောင်နဲ့ ရှမ်း။
ဝေ့ခတ်ကာ ဓားနှစ်လက်နဲ့
သိုင်းကွက်က ဆန်း။
ပတ်ဗေထုံ.…..ပတ်ဗေထုံ
စိန်ဒိုးသံ မိုးယံဟည်း
မြေကြီးက တုန်။
စိတ်ရိုးရွ သွေးကြွခုန်
ဘုံအလှူ လှည့်ပွဲ။
မွေးရပ်မြေ အညာကျေးမှာ
စိန်ဒိုးသံ ထုံသံပေးတော့
ပါးဖွေးအောင် သနပ်ခါးနဲ့
မင်းသား ကိုလူပြောင်ရဲ့
ရွှေရိုးမောင် အကဆန်းကို
လွမ်းမိသည်ဘဲ။

Title: မြန်မာတွေ စည်းကမ်းဖောက်
By: အချုပ်တန်း ဆရာဖေ
မြန်မာတွေစည်းကမ်းဖောက်လို့၊
ထီးနန်းပျောက်ဖြစ်ပြီ၊
မှီးကွန်းထောက် အသစ်မှီတယ်၊
ညစ်ပလီ လူမျိုး၊
မိပစ်လို့ ဖ ရှောင်သွေသည်၊
ဂွကောင်တွေ ခွေးဖြစ်ပေါ့ဗျိုး။
မြန်မာများကြွားချင်၊
ဓားပြသွင် လူဆိုး၊
ကုလားမြင် သူ့အမေရိုးတော့မလို၊
ခုမြေလျှိုးပုန်းရှောင်၊
မိုက်ပနော် ပြုမဟေးတို့က၊
သူ့ပထွေးတော့ ခွေးသို့မဟောင်။
ပြောရောဟဲ့ရာဇဝင်ပြောင်အောင်၊
စာဇင်တောင် ဦးချလို့၊
ပလူးရ ပြေးကြို့ခါခါ၊
ခွေးသို့ပမာ၊
တွေးမိတိုင်း အရိုးနာသည်၊
အမျိုးပါ ဆဲချင်ပေါ့လေး။ ။

Title: မင်းတုတု (တေးထပ်)
By: အချုပ်တန်း ဆရာဖေ
ထီးဖြူရုံ ပြာဿဒ်နှင့်၊
မအပ်သည့်အရာ၊
လဒ် (လော့ဒ်) ဆိုသည့် မိစ္ဆာ၊
ပိတ်ရှာပြီ ဇီဝိ၊
ဘုန်းမတန့် ဘုန်းတန့်ကြံတယ်၊
ဆုံးရုပ်နာမ် သွားတဲ့ ဝီစိ (လားရ ဝီစိ)။
မင်းတု တု၊ ခွေးသေသေ (တယ်)၊
သွေးထွေထွေ ယိုဘိ၊
လဒ် ရန်ကို ဆဒ္ဒန်ဖိ၊
နတ်ဖန်သည့် ဘုန်းတော်၊
ကျွန်းစင်ကာပူတလွှားမှာ၊
ရွှေဓားသွား သက်ရလိမ့်မနော်။
လှေကားဆက် အပေါ်ပေါ်မှာ၊
ထီးဖြူတော် နှစ်လက်ကြောင့်၊
အသက်ထွက်လွယ်စေ၊
ဓားနှစ်ချက်မွှေ၊
လေးလက်ဖြင့် လေးချက်မွှေမယ်၊
ဘေးသက်သေ လက်ငင်းကွယ့်လေး။ ။

Title: အ​မှောင်ဖုံး​နေ​သော မျက်လုံး
By: သက်နိုင် - ကြို့ပင်​ကောက်
အို.. မျက်လုံး
နယ်ဆုံး နယ်စ၊ မမြင်ရသည့်
လောကမြေပြင်၊ ပတ်ဝန်းကျင်ကို
ကြည့်မြင်သမျှ၊ မမြင်ရအောင်
မှောင်ချဆီးတား၊ ဖုံးကွယ်ထားသော်
ဖယ်ရှားလေလော့ ဖယ်လေလော့။
မျက်လုံးတံခါး၊ ချပ်လွှာများကို
ဖွင့်ထား၍သာ၊ မြင်ရပါလည်း
ဘာဆိုဘာမျှ၊ မပီသခဲ့
တိကျကွဲပြား၊ မပြတ်သားဘဲ
ဝိုးဝါးရစ်ထွေး နေခဲ့သည်။
မျက်လွှာကိုပင့်၊ ဖွင့်သာဖွင့်လည်း
မပွင့်မျက်လုံး အမှောင်ဖုံးခဲ့
ကုန်းနှင့်ကျောက်ဆောင်၊ သောင်နှင့်ကမ်းပါး
လမ်းမှား လမ်းမှန်
ကြံဆမဖွေ၊ တွေဝေနေခဲ့။
အို... မျက်လုံး
မှောင်ဖုံးရာမှ၊ အလင်းပြ၍
လမ်းစလှစ်ဖော်
တွေးခေါ်ဆင်ခြင်၊ အသိမြင်ကို
အသင်ပေးလော့ ပေးပါလော့။
မျက်စိထဲတွင်၊ အရိပ်ထင်ရုံ
မြင်သာမြင်ရ၊ မြင်နေရက
ငါ့မှာစိတ်ပျက်၊ ဒေါသထွက်၍
လက်သီးတို့ဖြင့်၊ မျက်လွှာပွင့်အောင်
ခွဲဖွင့် ထိုးဖေါက်လိုက်မိအံ့။
ဪ... ပွင့်မျက်လုံးဖြင့်
နယ်ဆုံးနယ်စ၊ မမြင်ရသည့်
လောကမြေပြင်၊ ပတ်ဝန်းကျင်ကို
သက်ရှင်ရုန်းကန်၊ ကြည့်မြင်ရန်တွက်
ကြိမ်ဖန်များစွာ၊ ကြိုးစားပါလည်း
ငါမာန်မာန၊ မိုးမှောင်ကျ သည်
ဘာမျှ မမြင်နိုင်ပါတကား။

Title: အညာ​မြေ တလင်းတက်ချိန်
By: မင်း(မန်း တက္ကသိုလ်)
ဟိုတလင်းက မီးထိန်ထိန်၊
သည်တလင်းက မီးထိန်ထိန်။
ကောက်ရိုးအိမ် သီတတန်းဆီက
ညချမ်းခါ နွားအော်ငေါက်ပါလို့
ကောက်ဖြန့်တဲ့ ချိန်။
ပြွေတနွဲ့ရယ်နဲ့
ဆိုဖွဲ့တဲ့ တေးမှိန်မှိန်
ချိုတမြိန် ငြိမ့်တညောင်း။
ကွင်းလဟာ
နှင်းပုဝါ ခြုံထည်အေးသော်လဲ
လှုံနွေးဖွယ် မီးတအူပေါ့
ရေဆူဆူ တယ်ကရားရှယ်နဲ့
နေနားကာ ထိုင်တဖြုတ်သာပ
အလုပ် မြန်မြန်တွင်လို့
မလင်းခင် နှစ်ပြန်ကျအောင်
ကြိမ်ဆကာ အိမ်ခြံပေါက်ကို
တက်ခေါက်လို မောင်း။

Title: တန်ခူးနှစ်ရွက်
By: ဝိုင်ချို
လှန်တင်ထားတဲ့ ဆံပင်တွေအောက်က
နဖူးအလှပိုင်ရှင်
မျက်ခုံးက စကားပြောတတ်တယ်
အတုအပသတိပြုရမယ့် မျက်တောင်တွေ
နူးညံ့သိမ်မွေ့သော မျက်လုံးများ
အဝေးကမြင်ရတဲ့ နှာတံလင်းလက်
လေအသက်မှာ ရွှေရွက်နားနဲ့
လည်တိုင်ပေါ်က မေးဖျားထက်
နှစ်လွှာယှက်ပွင့်ချပ် နှုတ်ခမ်းလေးတွေရယ်
အပြုံးတစ်ဝင့် မျက်ဝန်းတစ်ညှို့က
ပန်းတစ်ရာကြွေအောင် ပြုစားသွား
"မင်းနားက ဝဲနေတဲ့လိပ်ပြာတွေကို ခေါက်ပစ်လိုက်တော့"
စိတ်ကူးကယဉ်ယဉ်လေးနဲ့ရူးတယ်
ဘယ်တစ်ဖက်ညာတစ်ဖက်
တန်ခူးနှစ်ရွက်မှာ။ ။

Title: ဇော
By: ဗန်းမော် ညိုနွဲ့
တရားသိပေမယ့်
မှားမိတော့ မဆုတ်သာ။
အနိုင် တင်းလေကတဲ
အိုင်တွင်းမှာထောင်သည့် မြှုံးကိုမှ
ဇွတ်ရုန်းအဝင်မှားချေတဲ့
ငါး၏ပမာ။
အကြွေးထပ်သည်မို့
ပေးဆပ်ရ မကုန်သပြာ
ဘုံတဏှာဘဝ သံသရာတကြော။
နှိပ်စက်သည့်ကံ
ကျိတ်လျက်ကယ် နာနာခံ၍
ကြံသူမှာ ရေတိမ်နစ်တော့မယ်
ချစ်ဝိတက်ဇော။

Title: ပိ​တောက်ပန်း
By: ဇော်ဂျီ
မခူးချင်စမ်းပါနဲ့
နှစ်ဆန်းခါတော်မီမို့
ဇ​မ္ဗော်ရည်ပြေပြေလိမ်းကာပါ့
ခပ်သိမ်းနယ် စုံစုံသို့
ပွင့်ငုံကို လင့်ကုန်ကြတော့လို့
ခေါင်းကြွကာ ဆာဝေဝေနဲ့
သူလဲလေ လောကီသားလိုပါ့
ကြွားချင်လှ ပေလိမ့်မယ်။
တသိန်တင့်ပါဘိ
တိမ်မြင့်ရီပြာပြာက
ကြည်သာသာ ပင့်လေ အဖျူးတွင်ဖြင့်
တီတာတာ ပွင့်ရွှေဖူးငယ်တို့
လည်ယှက်ကာ ဘယ်ညာလူးလေတော့
သူတို့လို ဘယ်သူမြူးနိုင်ပါ့
ထူးပါဘိတယ်။
တဝါဝါ ဆင်သင်္ကန်းရယ်က
ကမ္ဘာမှာ ဘဝင်ချမ်းစေတဲ့
သာသနာ ရွှင်ရွှင်လန်းအောင်လို့
တမင်မှန်းကာပါ့ သတိဆွယ်
ရည်ရွယ်တော့သလား။
ခူးပါနဲ့ကွယ်
ပွင့်ဖူးမှာ အဝါချယ်၍
မာလာအလယ်မှာ နွှဲချင်တဲ့နှလုံးရယ်ကြောင့်
နှစ်ဆုံးကုန် အတာဝင်သို့
မာန်အင်ကို ဉာဏ်ဆင်မွေးကာပါ့
အရေးအခါ သာမှ
ခမျာမှာ တဂုဏ်ဆန်းရတယ်
ပန်းပိတောက်များ ။

Title: တောဖွဲ့
By: လှိုင်ထိပ်ခေါင်တင်
ခိုင်အနန်းငယ်နှင့်၊ ကြိုင်လန်းငယ်ဝတ်ရည်၊
မြိုင်ခန်းငယ်စည်သည်၊ ခါတော်မှီ တာသင်္ကြန်မှာ၊
ရွှေလျှံညှာရင့်ပြောင်းတယ်လေး။
ရှုတိုင်းသာ၊ လင်းပြာသန့်စင်၊ သိုက်မြုံတင်လို့၊
ကျူးရင့်ကြော်ငြာ၊ ရွှေဥဩတို့၊ ဖေါ်နှောကာနှင့်၊
ခရာတဲ့ကျေးငယ်ကို၊ ရွှေချိုင့်ဝယ် သည်မယ်မွေးချင်လှ၊
ဖမ်းပါ့ဖေ ဟန်မနှေးပါနှင့်၊ ပြေးရော့မယ်လေး။

Title: သင်္ကြန်မုံ့
By: နုယဉ်
တလုံး နှစ်လုံး သုံးလေးလုံး
ငါးလုံး ခြောက်လုံး ခုနှစ်လုံး
ရှစ်လုံး ကိုးလုံး ဆယ်ကျော်လုံး
ဂျွမ်းထိုးလေပေါ့ မုံ့ဖြူလုံး။
မုံ့လုံးရေပေါ် ဆယ်စို့ နော်
အုန်းသီးခြစ်စို့ တူပျော်ပျော်။
လယ်ပေါ်ကျောင်းသား တို့ကျောင်းသား
ဆွမ်းခံထွက်လို့ လာပြီလား။
မဏ္ဍာပ်နားဆီ ဝင်ခဲ့ပါ
မုံ့လုံးရေပေါ် လောင်းဘို့ရာ။
သင်္ကြန်ချိန်မှာ လှူ​နေ ကျ
ထန်းလျက်ယိုနှင့် ချိုမြမြ။
ရွာတောင်ဖျားက ပိတောက်ဝါ
မမ​လေးတို့ ပန်လိုလာ။
မုံ့လုံးတရာ မလောက်သေး
ဝိုင်းကါလုံးကာ ကူပါ့လေး။
ကြည်စင်အေးတဲ့ သင်္ကြန်ရေ
နှစ်သစ်ကူးမှာ လောင်းကြပေ။
ပျော်လေမစဲ တို့ရပ်ထဲ
အိုးစည်,ဗုံ,နှဲ ညံမစဲ
မုံ့လုံးရေပေါ် လှူတဲ့ပွဲ။

Title: နှစ်ကူးသင်္ကြန်
By: နုယဉ်
ကျေးဌက်ကလေးတွေ စီရီထ
မြို့ရွာဆီကို ပျံဝဲကြ။
မျောက်နှင့်ကျားက မိတ်ဖွဲ့လာ
ယုန်ဖြူလေးလဲ လိုက်ခဲ့မှာ။
သာယာမြည်​ကြွေး သံအေးအေး
ဥဩဌက်မွန် တွန်ပြီလေး။
ရွှေဖီမွှေးနှင့် ပိတောက်ဝါ
ဥဒေါင်းမလေး ပန်ဆင်လာ။
သာလိကာနှင့် ဌက်ရွှေခဲ
ရွှေလင်းပြာတို့ မောင်နှံတွဲ။
မြို့ထဲရပ်ထဲ ပွဲစည်စည်
တူစုံသွားကြ ချိန်ခါမှီ။
ရွှေအိုးစည်က မည်သံဟီး
နှစ်ကူးသင်္ကြန်ပွဲတော်ကြီး။
လူကြီးမိဖ စုံညီရာ
ရေကန်တော့ပွဲ ဆင်ကြမှာ။
နံ့သာရေ ကြည်ကြည်​မွှေး
ပြည်ခွင်လုံးအေး၊ ပြည်လုံးအေး။ ။

Title: ပန်းပိတောက်မင်း
By: မောင်ခေတ်ထွန်း
ပိတောက်ဝါရွှေရည်လူး
တန်ခူလသင်္ကြန်ခါ
ထိန်ဝေစွါဖူးပွင့်ဆန်း
လန်းစွင့်ကြိုင်စွာ
ငုခိုင်ဝါ
တုပြိုင်ကာဝါဝါဝင်း
တစ်နှစ်တွင်း
ငုံကင်းကာတစ်ကြိမ်ပွင့်ပေမယ့်
ထုံသင်းဖြာလမ်းတစ်လျှေက်မှာဖြင့်
လျှမ်းတောက်ကာထိန်ဝါလင်း
ပန်းပိတောက်မင်း။ ။

Title: ပျူပျူငှာငှာ တို့မူရာ
By: တင်မိုး
ငါတို့ပြည်သည်
အိုးစည်ဝိုင်းသံ၊ ဒိုးပတ်သံနှင့်။
အလှူ, မသာ၊ မင်္ဂလာတွင်
စာနာမည့်သူ၊ ဟောမည့်သူနှင့်။
တရပ်တရွာ၊ ဧည့်သောင်လာလျှင်
ကွမ်းယာဆေးလိပ်၊ သင်ဖျာလိပ်နှင့်။
ကုသိုလ်ဝေစု၊ ကြေးစည်ထုလျှင်
သာဓုကောင်းစွ၊ နှုတ်ကြည်မြနှင့်။
ကုန်းခင်ဆင်းတက်၊ ခရီးထွက်လျှင်
ထန်းလျက်ဖြူဆုပ်။ ရေတမှုတ်နှင့်။
ခရီးတသောင်း၊ ကိုယ်လက် ညောင်းလျှင်
ထနောင်းပင်ပျို၊ စရပ်အိုနှင့်။
တောင်သူ လှည်းနွား၊ လုပ်ငန်းနားလျှင်
ဘုရားပွဲဈေး၊ ဇာတ်ရုပ်သေးနှင့်။
မောင်းထောင်းဆန်ပြာ၊ ဗိုင်းငင်ကာလျှင်
ချိုသာကြည်အေး၊ ပလွေတေးနှင့်။
သူငယ်အိပ်ဆိတ်၊ ကြက်ဦးသိပ်လျှင်
ညအိပ်ရာဝင်၊ ထုံးပုံပြင်နှင့်။
မောင်မယ်ခွန်းစ၊ ပြီလိုကြလျှင်
ရွှေလသာသာ၊ စကားထာနှင့်။
သက်ရွယ်မိုးချုပ်၊ သွေးလေယုတ်လျှင်
ခြေဆုပ်လက်နယ်၊ ဝတ်ကြီးငယ်နှင့်။
တရပ်တကျေး၊ အနေဝေးလည်း
ဤတေးပျူငှာ၊ ဤမူရာတို့
စိတ်မှာလည်းဝင်၊ ရင်မှာလည်းစွဲ၊ သတိမြဲ၏။
သူပြည်ဌာန၊ သာလေစွဟု
ရုပ်ပြဓာတ်ပုံ၊ မျက်မြင်ကြုံလည်း
တို့ဂုဏ်ကိုစွဲ။ သတိမြဲ၏။
သူတို့ပြည်မှာ၊ တိုးတက်စွာဟု
စာမှာဖတ်ကြား၊ နားမှာလည်းဝင်
ရုပ်ရှင်လည်းရှု၊ ရင်သပ်ပြုလျက်
သာဓုအေးအေး၊ ဆိုမိသေးလည်း
တို့တေး တို့သွင်၊ တို့ဝန်းကျင်ကို
ခင်မင်စိတ်စွဲ၊ သတိမြဲ၏။
ငါ့စိတ်ငါ့နား၊ ငါ့သွေးသားကို
လှည့်ဖြားယိမ်းယိုင်၊ မပြုနိုင်ပြီ
ငါပိုင်မြေမှာ၊ ငါ့ဆွေညာနှင့်
သေရွာအတူ သွားမည်တည်း။

Title: မြန်မာဆံသောအလှ
By: ဗန်းမော် ညိုနွဲ့
ရွာဦးရှေ့ကျောင်း၊ ပြာသာဒ်ဟောင်း၌
အပျောင်းအယဉ်၊ အထွတ်တင်၍
ဒုရင်အစွန်း၊ သွန်းရရွန်းတို့
တိမ်ပန်းငြိတွယ်၊ တွန့်ခက်နွယ်၏။
ကျောင်းစမုတ်မှ
ကနုတ်ပန်းကြော့၊ ကော့ရရော့သည်
ပျံတော့မည့်နှယ်၊ တွန့်ယှက်သွယ်၏။
ကျောင်းလှေကားရင်း၊ မြေတလင်းမှ
ဆွမ်းဟင်းပို့ရောက်၊ အပျိုပေါက်၏
ဆံထောက်ဆံသေး၊ ကွေးရရွေးသည်
ဆေးရေးရုပ်နှယ်၊ တွန့်လျက်သွယ်၏။
ထုကြီးထည်ကြီး၊ တိုက်တာကြီးနှင့်
မာန်ကြီးမာဆတ်၊ အကဲဆတ်သည်
မြို့ရပ်မှခွာ၊ သည်ကျေးရွာသို့
ရောက်လာခဏ၊ သည်အလှကို
မြင်ရတည့်လျှင်၊ စိတ်ထဲရွှင်မိ
ယဉ်လည်းယဉ်ကျေး၊ အေးလည်းအေး၍
ဆေးရင့်မခြယ်၊ မြတ်နိုးဘွယ်တည့်
အသွယ်အမြိတ်၊ အချိတ်အပျော့
အကော့အပျံ၊ မြန်မာ့ဟန်သည်
နန်းဆံလေသော အလှပါတကား။

Title: ပိတောက် ရွှေဝါ
By: ဦးကြော့
လတန်ခူးပေမို့၊ အလှထူးပါဘိ၊ မြမြဖူးရယ်ဘဲ့
ခိုင်ရွှေဝါ။ ။
တကယ်တမ်းသာဖြင့်၊ ဘယ်ပန်းသော် စံမတူဘူ့၊
နန္ဒမူ ဖန်ကူထိပ်မှာလ၊ ပစ္စေကာချွေးတော်
သိပ်ရတယ်၊ ဧရိပ်ဆာယာ။ ။
တနှစ်တွင် သည်တလပေပ၊ တလတွင် တရက်ထဲ၊
ခက်ခဲတဲ့ရက်ဗုဒ္ဓါ၊ ပွင့်ရှာကြာစုံမြိုင်တွင်း။ ။
မြူမင်းလွင်ထန်၊ ကြူ သင်းတာချိန်ယံမတော့၊
ရွှေဝတ်ဆံငုံတံညှောက်ကယ်နှင့်၊ ခါသင်္ကြန်ဂိမှာန်
ရောက်ပြန်တော့၊ သိန်သရေထိန်ဝေလို့ တောက်တဲ့ပြင်၊
လမ်းတလျှောက်သင်းပါဘိ၊ ဆန်းသလောက်မလင်းနိုင်ဘူး၊
ပန်းပိတောက်မင်း။ ။

Title: ၁၉၅၉-ခု၊ နှစ်ဆန်းတရက်နေ့တွင်
By: တင်မိုး
ထိုနှစ်ဟောင်းတွင်
တောင်းလည်းမပြည့်၊ သီးမမှည့်နှင့်
မဖြည့်ရေအိုး၊ ပန်းခိုင်ညှိုးခဲ့
မပိုးဝန်တာ၊ စားမြိန်စာလည်း
မပါဘဲလျှင်၊ ခရီးနှင်သည်
မရွှင်လန်းသည့် လမ်းအိုတည်း။
ဤနှစ်ဆန်းတွင်
ပန်းကိုဆွတ်ခူး၊ သီးဦးကိုချွေ
သောက်ရေကိုဖြည့်၊ ရိက္ခာပြည့်နှင့်
လှမ်းမည့်ခရီး၊ ပြင်ဆင်ပြီးတည့်
မီးအိမ်လှုပ်ရမ်း၊ လမ်းကိုစမ်း၍
ကြမ်းထမ်းကွေ့ ထောင့်၊ မြွေကင်းမှောင့်နှင့်
အစောင့်မလာ၊ ကြိုမပါလည်း
ငါ့မှာရွှင်လန်း၊ မပင်ပန်းသည်
မျှော်မှန်းချက်လျှင် ဖေါ်ကောင်းတည်း။

Title: လွတ်လပ်ပြီ
By: ငွေတာရီ
မဲမှောင်ဆိတ်ငြိမ်၊ ဤနှောင်အိမ်၏
တင်းတိမ်တံခါး၊ ပိတ်ဆို့များလည်း
ထွားထွားညက်ကျေ၊ ပြုတ်ထွက်လေ၍
မသွေထက်အောက်၊ ငါ့မျက်မှောက်၌
ထွက်ပေါက်ရှင်းရှင်း၊ ဗလာကျင်းသည်
ဟင်းလင်း ပွင့်ခဲ့ ပြီတကား။
ခိုင်ခံ့ချည်နှောင်၊ မလှုပ်အောင်လျှင်
တုပ်နှောင်ကာငြိုး၊ ငါ့လုံ့လကြောင့်
ပိုင်းစသို့ပြောင်း၊ ပျက်ကြွေညောင်းသည်
ထောင်းထောင်း ပြတ်ခဲ့ ပြီတကား။
ကိုယ်ဟန်ကြော့ကြော့၊ ဦးခေါင်းမော့၍
ရင်ကော့ကာမြန်း၊ ငါ့ခြေလှမ်းကား
လွတ်လမ်းပေါ်တွင်၊ မှန်မှန်ပင်တည့်
ကြည်ရွှင်ဖျတ်လတ်၊ လက်ပန်းခတ်၍
မတ်မတ်မားမား၊ တင့်တင့်ထွားသည်
ကြွားကြွား ဝင့်ခဲ့ ပြီတကား။

Title: တခုသော သင်္ကြန်အခါ
By: ဇော်ဂျီ
လာလာလေ လိုက်ခဲ့တော့
တို့စရိုက် တို့ဘာသာ
နှစ်ဆန်းခါ ပိတောက်ကြွားချိန်မို့
ကစားကာ ရေကြည်ကြည်နဲ့
ပီပေသည် မြန်မာမျိုးကိုလ
တိုးဆင့်၍ ချစ်ခဲ့တာ။
…လာဟေ့လာဟေ့
ဘုရားကုန်းက၊ တအုန်းအုန်းနဲ့၊ တရုံးရုံးလာကြ
ဘယ့်နှာပါလိမ့်
ထိန့်လိုက်တဲ့အိုးစည်၊ နှဲကလဲပီသနဲ့
သီသူကသီကြ၊ ကသူက ကလာ
နွားကြီးလဲ ပါသဟေ့
ကြောပေါ်မှာကော်ဇော၊ အမွှေးရောသနပ်ခါး
ချိုဖျားမှာ ပိတောက်ပန်းတွေက
တလျှမ်းလျှမ်း ရွှေအဆင်
နွားစိတ်ထဲ အခဲသားဝင်လိုက်ရ
ရွှင်လိုက်မည့်ဖြစ်ခြင်း။…
ဝဋ်မကင်းသူကိုဖြင့်
လွှတ်ခြင်းမှာ ဝါသနာပါတဲ့
ရွှေမြန်မာ သည်လူမျိုးမှာလ
အကျိုး သည်လိုတူလိုက်ပါ့
ရွှေမဉ္စူ နှုတ်ချိုခန်းရယ်နဲ့
သွန်းလိုက်မိပါ။
…နှစ်သစ် ကူး တဲ့၊ တန်ခူးခါမှာ
ဒါနကတဝေဝေ၊ ရေတွေကတရွှဲရွှဲ
ပျော်ပွဲကတဝင့်ဝင့်၊ ကဲလို့သာဆင့်ရော့
အရွယ်သင့်အရွယ်ငယ်
မြန်မာတွေ ထယ်လိုက်ကြ။
ဘယ်မြေဟာ စေတီပေါမယ်လဲ့
ဘယ်မြေဟာ အပျော်ကျောမယ်လဲ့
စိတ်ဇော မြန်ဗမာမှာဖြင့်
သံသရာ ဂရုထားသူမို့
ပါးလိုက်ကြ ပျော်ပျော်သာ
အခါက နှစ်ဆန်း။
... လကလဲရွှင်လန်း
ရွက်ဟောင်းကျကြွေ၊ ရွက်သစ်ကယ်ဝေ
လေပြေ ဖြန်းပြန်တော့
လွမ်းစရာပေါ့။
ဥဩငယ်သာ
ပင်မြင့်မှာ သံဝါဝါနဲ့
သင်္ကြန်ခါ သူကညှင်းလေတော့
မလေးမောင် သည်ရင်တွင်းဆီသို့
သီချင်း သူဝင်လာ၍
ဖြူစင်စွာ ဂူဆင်၍သာပါ့
အောင်းမေ့ရွှင်လန်း။

Title: ငိုချင်းသည် ရွှေချိုး ငဲ့
By: ဗန်းမော် ညိုနွဲ့
ဇလပ်ကယ်စုံ
ကြခတ်ရုံ ရှိုအတွင်းဆီက
ငိုချင်းသည် အမူကြွယ်သို့
ကူတယ်ရွှေချိုး။
တိုက်စမ်းပါ့ဆို
ချစ်တေး မြူမချိုနှင့်
မုဆိုးပျို သူညွှတ်ကွင်းမှာ
ဆင်းမိမည်စိုး။

Title: သည်နှစ်ကူး
By: နုသဇင်
ငုပန်း စိန်ပန်း၊ ပျဉ်းမပန်းနှင့်
ပန်းပိတောက်မင်း၊ ပျံ့ပျံ့သင်းတို့
ရောင်ဆင်းလှလှ၊ သဘာဝလျင်
ခြယ်သ,ဆင်ကာ၊ ပင်လုံးဖြာအောင်
ဝေဆာဖူးပွင့်
ရှုမောတင့်စေသည် တကား။
ကင်မွန်းတရော်၊ သန့်သန့်ဖျော်၍
‘ချေးညှော်ကင်းစေ’၊ ခေါင်းလျှော်ရေကို
ပေးဝေဒါန၊ အရပ်မျှ၏။
ပြုံးလဲ့ ကြည်ရွှင်၊ မောင်နှင့် ခင်တို့
သာညင်နုညက်၊ သပြေခက်နှင့်
ရေပက်ကြရင်း
‘ဘေ ရန်ကင်းစေ၊ ကျန်းမာစေ”ဟု
ဆုချွေတုံ့ လှဲ့၊ ခွန်းသွယ်ဖွဲ့၏။
ရွာဦးကျောင်းဝယ်၊ စုပေါင်းအလှူ
တရားယူလျက်၊ ကြည်ဖြူဒါန
သာဓုမျှချေ၊ စည်ဗြောဝေနှင့်။
ဗြောစည်တီးခေါက်၊ အလှူနောက်ဝယ်
ပိတောက်ပင်ရိပ်၊ ဝိုင်းဖွဲ့ကြိတ်၍
တိုးတိတ်တိုင်ပင်၊ ဟန်ရေးပြင်သည်
လုလင်ငယ်သွေး၊ လုံမလေးတို့။
အိုးစည်ဒိုးပတ်၊ ပဲ့တင်ထပ်မျှ
တီးခတ်စလျှင်၊ မောင်လုလင်နှင့်
ပျိုစင်လုံမ၊ အရွယ်လှတို့
က, ကြိုးညီညီ၊ တေးပြိုင်သီကာ
ကိုယ်စီဆင်မြန်း၊ အပြုံးပန်းနှင့်
ရွှင်လန်းခြိမ့်သဲ၊ အပြိုင်ကြဲသည်
မောဘဲ မမောနိုင် တကား။
မြန်မာ့နှစ်ကူး၊ အသွင်ထူးလျက်
ကြည်နူးချမ်းမြေ့၊ ထုံးဓလေ့ က
သိမ်မွေ့ ယဉ်ကျေး လှတကား။

Title: သင်္ကြန် လက်​ဆောင်
By: ဇော်ဂျီ
သင်္ကြန်တော် ခါတန်ခူးမို့
တိမ်ဦးက သံဝါဝါ
မိုးဖြောက်ဖြောက်ရွာ။
ကိုယ်တို့ဆီမှာ၊ ရွာပါစမေး။
မရွာလျှင် ရွှေလွန်ပွဲကို
နွဲလိုက်ပါလေး။
ငွေမိုးရေ ချိုချိုသောက်လို့
ပိတောက်က ပင်ပေါ်မှာ
ဝင်းထိန်လို့ ဝါ။
ကိုယ်တို့ဆီမှာ၊ ဝါပါစမေး။
မဝါလျှင် ရွှေတွေပိန်းအောင်
လိမ်းလိုက်ပါ့လေး။
ပိတောက်တွေ ရွှေဝါလူးတော့
ရွာဦးက ညံစာစာ
မောင်း ဗုံက သာ။
ကိုယ်တို့ဆီမှာ၊ သာပါစမေး။
မသာလျှင် ဗုံသမားကို
အားကူပါလေး။
ငွေမိုးရေ ချိုချိုသောက်လို
ပိတောက် ရွှေမျက်နှာ
မောင်း ဗုံက သာ။
ကိုယ်တို့ဆီမှာ၊ မာပါစမေး။
မောင်မာအောင် စေတီဦးက
မယ်မာအောင် စေတီဦးက
နှစ်ကူးချိန် တာရေသွန်း
လွမ်းပါ့မယ်လေး။

Title: ဤမီးတိုင်
By: ငွေတာရီ
ဘုရား ရှေ့ဝယ်
အငွေ့ လှိုင်လှိုင်
နံ့ကြိုင်ကြိုင်ဖြင့်
တတိုင်ဆီမီး
ထိန်ထိန်ညီးတည့်။
သူ့အလျှံမှ
တဖန်ကူးဘိ
သူငါညှိလည်း
မသိလျော့ရာ
ထိန်မြဲသာတည့်။

Title: ဘဝကွေ့ဝယ်
By: ငွေတာရီ
ဘဝလမ်းဝယ်
သိကျွမ်းခင်မင်၊ တွေ့မြင်ဆုံစည်း
ရင်းနှီးချစ်ကြည်၊ သွားမည်လက်တွဲ
တူတူဘဲလျှင်၊ စိတ်ထဲရည်စူး
ကြည်ရွှင်မြူးလျက်၊ ခေါ်ထူးမေးပြော
ရယ်တမောတည့်၊ ဘယ်သောခါမှ
စခန်းလှသို့၊ ရောက်ရမည်နော်
မသိသော်လည်း၊ ရွှင်ပျော်စိတ်ဝမ်း
တူလျှင်လှမ်းသည်
သည်လမ်း ဘဝဆီမှာတည်း။
ဘဝကွေ့ဝယ်
ပျော်မွေ့ကြည်သာ၊ သွားလေရာက
နှစ်ဖြာလမ်းခွဲ၊ ရောက်မလွဲတည့်
သူလဲဟိုဆီ၊ တပ်ဦးချီ၍၊
သည်ဆီငါလှမ်း၊ ဆက်၍မြန်းသော်
စိတ်ဝမ်းကြေကွဲ၊ တကိုယ်ထဲလျှင်
လှိုက်လှဲပူတွေ့၊ ချိုမမြေ့သည်
အကွေ့ ဘဝဆီမှာတည်း။
သို့ဖြစ်သည်ကြောင့်
ချစ်ကြည်မြတ်လေး၊ ဆွေအထွေးငယ်
မဝေးလှသည့်၊ ဘဝတိုတို
လမ်းတခို၌
လျှပ်လိုခဏ၊ တွေ့ကြရခိုက်
မေတ္တာ့မဏ္ဍိုင်၊ တူစိုက်ပြိုင်စို့
တတ်နိုင်သမျှ၊ ချစ်ကြပါစို့
ဘဝလမ်းတာ၊ တိုတောင်းစွာကို
သာယာသမှု၊ ငါတို့ပြုစို့
ညစ်ကျုမတင်၊ စိတ်ဖြူစင်ဖြင့်
များရှင်လူသူ၊ ငါတို့ကူစို့
နိဗ္ဗူမြတ်နန်း၊ ခေမာကမ်းသို့
တက်လမ်းပြညွှန်၊ ခရီးမွန်ဝယ်
အားသွန်ကြိုးစား၊ ရောက်လိုအားနှင့်
တရားရှာဖွေ မွေ့ပါစို့။ ။

Title: သံသယ
By: ကေသီလှိုင် (မောင်လင်းယုန် (ရှမ်းပြည်) ၏ ကလောင်ခွဲ)
ကြည်ကြည်လင်လင်၊ ရေကိုမြင်လျက်၊
ရေတွင်ဆိပ်ခိုး၊ ပါလေနိုးနှင့်၊
စိုးရွံ့မသောက်သာပြီတကား။
သန့်သန့်စင်စင်၊ လေကိုခင်လျက်၊
လေတွင်ဆိပ်ခိုး၊ ပါလေနိုးနှင့်၊
စိုးရွံ့မရှိုက်သာပြီတကား။
ရွမ်းမှည့်ရွှင်ရွှင်၊ သစ်သီးမြင်လျက်၊
သူ့တွင်ဆိပ်ခိုး၊ ပါလေနိုးနှင့်၊
စိုးရွံ့မစားသာပြီတကား။
ဖြူဖွေးလွင်လွင်၊ စပယ်မြင်လျက်၊
သူ့တွင်ဆိပ်ခိုး၊ ပါလေနိုးနှင့်၊
စိုးရွံ့မနမ်းသာပြီတကား။
အော် … လက်နက်ချင်းပြိုင်၊ ဂုဏ်ချင်းဆိုင်ကြ၊
နိုင်ငံကြီးသား၊ ထိုသူများက၊
စွမ်းအားရှိတိုင်း၊ အဆိပ်မှိုင်းနှင့်၊
ရှစ်တိုင်းကိုလွှမ်း၊ ဖောက်ခွဲစမ်း၍၊
ယမ်းငွေ့ယှက်ဖြာ၊ ဤကမ္ဘာဝယ်၊
အရာခပ်သိမ်း၊ ဆိပ်ငွေ့လိမ်းခဲ့၊
မတိမ်းရှောင်တတ်၊ ရွံ့စိတ်ဓာတ်နှင့်၊
မပြတ်သံသယဝင်သည်တကား။

Title: သည်တန်ခူးဝယ်
By: ထွဏ်းနေနွယ်
သည်တန်ခူးဝယ်
နှစ်ဦးရွှေညှာ၊ ပိတောက်ဝါနှင့်
နီတျာလန်းဆန်း၊ စိန်ပွင့်ပန်းလျှင်
ပင်နန်း ပြိုင်ဆိုင် ဝေတော့မည်။
အနီ အဝါ၊ ပန်းနှစ်ဖြာလျှင်
ရာသီတူပွင့်၊ ဂုဏ်ရည်မြင့်လည်း
ခူးခွင့်ကြုံသူ၊ လုယက်ချူမို့
မကြူဝံ့သာ၊ ချိန်မကြာဘဲ
ပင်ပါ ညှိုးလေရရှာသည်။
လှဂုဏ်ကိုးသည့်
နှစ်မျိုးမာလာ၊ နီအဝါလျှင်
တခါတနှစ်၊ တရက်သစ်ဝယ်
တဖြစ်ပြောင်းလဲ၊ မှန်မလွဲတည့်
ထူးကဲမလှ၊ ထင်ကြရမည့်
စိမ်းမြညိုရွက်၊ ပင်အထက်မှ
ရွက်ပန်းသွေး၊ ပန်းချီရေးသို့
ထင်တွေးစိတ်ချင့်၊ ကုတ်ကိုပွင့်မူ
ကြွားဝင့်မရှိ၊ တည်ငြိမ်ဘိ၏
မရှိအလှ ၊ထင်ကြရ၍
ဘဝသူ့မှာ၊ ရန်ဘေးကွာမို့
အတာကုန်ကျူး၊ လတန်ခူးဝယ်
ရွှင်မြူးရှည်ကြာ၊ ပျော်လိမ့်တကား။

Title: အရီးတို့ဆိုင်
By: ဗန်းမော် ညိုနွဲ့
မခိုင်တဲ့လေဘူ့.---
ယိုင်နဲ့ကာ ပြိုမလိုနှင့်
အရီးချို အိမ်ဆိုင်လေးကိုလ
ပြေးမြင်မိ တပေါင်းနွေ။
ရွာဘုရားမှာပေါ့
ရွာသားတွေ သဘင်ဟန်သို့
ဗျာပါဆံ တဆုပ်တခဲငယ်နှင့်
ရွာပွဲမှာ ကိုယ်တိုင်ကူကြတော့
ပန်းစက္ကူ ဆံညှပ်ဆံထိုးငဲ့ပြင်
ဖီးသင်စရာ ဘီးရင်ထိုးတွေတို့
မျိုးစုံအောင် ဆိုင်မှာဝယ်ကြ
ပေါ့လိပ်ကယ် ထွာတညိုနှင့်
အရီးချို ဖူးပြင်ထက်မှာ
ချွေးကွက်လို့နေ။
သည်အတွင်းမှာတဲ့
ဆီပုလင်း ကိုင်ကာဝင်သည့်
ကိုရင်ရှိန် လူပျိုသိုးဟာက
ရနိုးမယ် ထင်ခြေနှင့်
ကျင်ရွှေကို ကြာဟန်နှင့်မဲ‌လေတုန်း
ပုဏ္ဏကွယ် လှောင်ချိုင့်ထဲဆီက
ရွှေခဲမောင် သူပလီ၍
လာချေပြီ ကိုကျန်ရစ်ရယ်လို့
ကြွေးဟစ် စာစာဆိုလိုက်ချည့်
ရွာအပျို ကရမက်တုံးငယ်တို့
ဆိုင်တုန်အောင် - တစုတရုံးသာပ
“အုံး”ရယ်ကြ သဟောက်သဟေ-
မထောက်ချေရန်ကော့ တဖက်လူအား။
သည်အဖြစ်တွေက
ဆယ်နှစ်ကျော် ဟိုတချိန်ပေါ့
ရင်မငြိမ် ရွာကိုလွမ်းသည်မို့
တလောဆီ ရွာဘက်လှမ်းစဉ်က
အံ့မခန်း မယုံစဖွယ်တည့်
ရွာလယ်မှာ အိမ်ဆိုင်ပျောက်ပါ၍
“ကျုံ့ဝင့်ရင်” ဘုံဆိုင်ဆောက်ချေသတဲ့
သောက်ယစ်ကာ ရွာလူပျိုတို့
တဟိုဟို ဟစ်သီချင်းတွေနှင့်
နီအဝါ သန်ရာငြင်းလေကြ
ဪ….ရင်တွင်းမှာ ဘာလိုလိုတည့်
အရီးချို အိမ်ဆိုင်လေးကိုလ
မြင်ယောင်ယောင် ထင်တရေးငယ်နှင့်
ဆွေးမြေ့မိ တကာ။

Title: သာသည့်မြေသို့
By: ငွေတာရီ
အလှထူးပါဘိ
မြဖူးပြာအငုံနဲ့
လွှာရုံမှာ ညှာစုံကျင်းရော့ထင့်
ဖြူဝင်းငွေမှုန်လွှာတို့
လေယူရာရနံ့ညင်း
သင်းပျံ့ခဲ့ သူ့ခြံမှာ။
ငါ့ခြံကြည့်ပြန်တော့
မချိပူပွေဖြာခဲ့
မြေပြာမှာ နေစာမတင့်နိုင်ဘု့
ကြည်စရာ နီဝါတွေလည်းမပွင့်လေတော့
စိမ်းရင့်ရောင် နွယ်ချုံဖုတ်တွေက
ရှုပ်‌ထွေးကာ လိပ်ခွေယှက်
အားပျက်စရာ။
သူ့စခန်း
သာဆန်းရဂုံသွင်မို့
ငါလှမ်းကာခိုဝင်လို့
ပြာငွေစင်ကြိုင်ပျံ့ရှာပါတဲ့
ပွင့်ငုံဆင် ပင်တွေကြားမှာလ
လျှောက်သွားကာပျော်လိုလှပါဘိ
မြရောင်စို သည်မြက်ခင်းရယ်နဲ့
ညင်းလေခိုသစ်ရိပ်ညိုမှာဖြင့်
လျောင်းအိပ်လို့ တကိုယ်သာ
ရွှင်ပါချင့်စိတ်ထဲ။
သို့လဲလေ
မသင့်လျော်ပေဘု့
ငါ့ခြံမြေဥယျာဉ်နန်းဟာလဲ
လှလေသည် သာစခန်းပေပေါ့
စိတ်ပန်းကိုသည်လိုဖြေလို့
ကျက်သရေတက်နေဝင့်အောင်လ
ငါ့ခြံမြေ အခြေမြှင့်ချင်ငဲ့
သူ့မြေမှာ ဖြူပြာပွင့်ရင်ဖြင့်
ငါ့မြေမှာ နီဝါတင့်ရမပေါ့
အခွင့်အခါမျှော်လို့
ဥယျာဉ်တော် သာယာရေးကိုလ
ရှု‌မြင်မျှော် ခါခါတွေးပါလို့
မနှေးပင် အားအင်ထုတ်လို့ရယ်
ပေါင်းနှုတ်ဖို့ခဲ။

Title: အလွမ်းလက်ဆောင်
By: ဗန်းမော်-ညိုနွဲ့
ဇင်ယော်လေးတွေက
ဟစ်ကြွေးကာ အကြေစုန်တော့
လေဟုန်မှာ သူတို့နဲသာပ
ပျံဝဲလို့ လိုက်ချင်တယ်။
တာ မလှမ်းချေဘူ့
အုန်းထန်းပေ မြူပြာပြာနဲ့
ချစ်သူ့ ရွာ ပျော်ပုံသစ်မှာ
ဆင်း နေရစ်မယ်။
ကိန်းမဖွယ် လိုရာမဖြစ်သည်ကြောင့်
တဘိန်းလယ် ကိုယ်သာချစ်သူက
ပြစ်ယူကာ ကြိုမထောက်ယင်ဖြင့်
တယောက်ကယ့် ယောင်လယ်လယ်
တွယ်ရာမဲ့ ရှိချေမလား။
လိုက်ချင်စမ်းသော်လဲ
ဇာတ်လမ်း ဆင်မပြေ၍
တဝေဝေ မျက်ရည်စတွေနဲ့
မျှော်ရုံသာ မျှော်ကာ တ တော့မယ်
ဘဝဒဏ် စီရင်ချက်ကယ်ကြောင့်
တယောက်သူ ရင်နာလျက်ရယ်နဲ့
သံယောဇဉ် နှောင်မျှင်ရှက်သူ့ထံ
(ဇင်ယော်ရယ်) လွမ်းလက်ဆောင်ပါး။

Title: ငါ့ကဗျာ
By: သင်းအောင်
နေကိုကြည့်၍
ရေးမိလေရာ၊ ငါ့ကဗျာသည်
ရောင်ဝါ ရွှန်းလင်း ပါသတည်း။
လကိုကြည့်၍
ရေးမိလေရာ၊ ငါ့ကဗျာသည်
ကြည်သာ အေးမြ ပါသတည်း။
တိမ်ကိုကြည့်၍
ရေးမိလေရာ၊ ငါ့ကဗျာသည်
စဉ်သာ ရွေ့လျား နေသတည်း။
တောင်ကိုကြည့်၍
ရေးမိလေရာ၊ ငါ့ကဗျာသည်
လွန်စွာ ခန့်ညားပါသတည်း။
တောကိုကြည့်၍
ရေးမိလေရာ၊ ငါ့ကဗျာသည်
ဝေဆာ စိမ်းလန်း ပါသတည်း။
စမ်းကိုကြည့်၍
ရေးမိလေရာ၊ ငါ့ကဗျာသည်
သာယာ ငြိမ့်ညောင်း ပါသတည်း။
ပန်းကိုကြည့်၍
ရေးမိလေရာ၊ ငါ့ကဗျာသည်
နံ့သာပေါင်းစုံ မွှေးသတည်း။
မုန်းသူကိုကြည့်၊ စိတ်အသိနှင့်
ရေးမိရေးရာ၊ ငါ့ကဗျာမူ
ဘဇာ အသို့ရှိအံ့နည်း။
