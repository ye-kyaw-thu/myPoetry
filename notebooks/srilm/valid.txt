အရင်ကလိုပါပဲ
သစ်ပင်တွေ သစ်ရိပ်ပြိုကွဲ
နေက ပက်ကြားအက်တွေကို အားဖြည့်
ကတ္တရာလမ်းမတွေ ပျော်ကျ
မြင်တွေ့ရသမျှ အရာဝတ္တုတိုင်းက
မီးတောက်ကို စားသောက်ထားကြသလိုမျိုး။
လရောင်ကို ခိုးယူလို့
ဘဝအတွက် စိုက်ပျိုးချင်သူတွေတောင်
တံလှပ်တောမှာ ရေရှာကြ
သရက်ပွင့်တို့ အခါအခွင့်သင့်ကြ။
စားပွဲထက်က ဖုန်မှုန့်တွေဟာ
အပြင်ဘက်က အမှိုက်သရိုက်တွေဆီ
ပြေးသွားပူးပေါင်းလိုက်ကြတယ်။
ခပ်တည်တည် မှုန်ကုပ်ကုပ်နဲ့
စိတ်ရှုပ်စရာကောင်းလှတဲ့ လေကို
အခန်းကျဉ်းထဲမှာ သော့ခတ်ထားလိုက်တယ်။
ကဲ နှုတ်ဆက်ခဲ့ပြီ တဲ့
နှင်းစက်တွေက မြက်ခင်းပြင်ထဲ ပြန်ဝင်သွား
နေ့ခင်းကြောင်တောင်မှာ
ခြင်တစ်ကောင်က သားကောင်ကိုရှာတွေ့
ရေဘုံပိုင် အပျက်ထဲက
သံချေးတက် ချွေးစက်တွေထွက်အလာ
နွေဦးဟာ
လူတွေ မေ့လျော့မသွားခင်
ပြန်လည်ရောက်ရှိလာတော့တယ်။

ကမ္ဘာကို ချမ်းမြေ့စေမတဲ့
နှင်းတစ်စက်ရဲ့ ကြွေးကြော်သံ
ချစ်သူခြံမှာ ပဲ့တင်ထပ်
လောကနတ်တံခါးဖွင့်ပြီ။
ပန်းတစ်ဖူးအတွက်
နှင်းတစ်စက်မက ဝေစုရမယ်။
ချိုမြအေးစက် နှင်းအသက်ကို
ရက်ယှယ်ပေါင်းကူး ပန်းတစ်ဖူးမှ
ပွင့်ဘဝပိုင် ဝင့်ဟနိုင်မယ်။
နှင်းပိုင်သမျှ မာနငွေ့သက်
ပွင့်ခက်တွေပေါ် အရည်ပျော်ကျ
ပန်းတို့ပိုပြီးလှလာမယ်။
သည်လိုနှင့်
အပျိုပေါက်ပန်းပွင့်တို့
နှင်းဖြင့်လိမ်းကျံ သီချင်းညံစာ
နေရောင်မလာခင်။
ကမ္ဘာကိုနွေးထွေးစေမတဲ့
အရိပ်တို့ရဲ့ ဖန်ဆင်းရှင
သူ့ဆံမျှင်မှ အလင်းစတို့
ကြဲချချည်နှောင် ပန်းပွင့်ရောင်စုံ။
နှင်းတို့ပြန်ကြပြီ
နေခြည်ပွေ့ဖက် ပန်းပွင့်ရွက်သစ်
ခက်လက်ညွှတ်ပြောင်း ကောင်းကင်ကျန်းမာ။
အိုသူအလှဆုံးပါပဲ
သူလည်းလှရဲ့ သူလည်းချောရဲ့
သူလည်းသန့်ရဲ့ သူလည်းခံ့ရဲ့
ငါတို့အားလုံးလှကြတယ်”တဲ့
ပန်းတို့ရဲ့ အလှဗေဒ
ပန်းဘာသာရဲ့ ချီးမွမ်းကြ
ဝမ်းသာအားရ ပန်းတို့ကခုန်။
အလှမာန်တက်ကောင်းတုန်း
လက်ချောင်းတချို့ရဲ့အမုန်း
ရုန်းမလွတ် ပုန်းမလွတ်
ရှုံးညွှတ်နိမ့်ကျ မာနပန်းပွင့်
ခူးဖြတ်ခြင်းဖြင် သခင့်အတွက် အဖြည့်ခံ
ဆံစထက်ရောက်ရောက်
ခေါင်းအုံးအောက်ကြေကြေ
ခြွေသူက ခြွေသူပါပဲ။
ညနေခင်းဟာ
တိတ်ဆိတ်ခြင်းနဲ့ ကြေကွဲခြင်းတို့ဖွဲ့
ချစ်ခြင်းနဲ့ အကြွင်းမဲ့ပူဇော်
မျှော်စင်ပေါ်က သံတေသီချင်း
မုသာဝါဒ ကင်းပါစကွယ်။

သတိရခြင်းတွေဟာ
ငါသောက်တဲ့ လက်ဖက်ရည်ခွက်ထဲမှာရှိတယ်။
တစ်ခါတစ်ခါ
ဘာလုပ်လုပ် အဆင်မပြေတတ်သူရဲ့ စိတ်ညစ်မှုမျိုး
ငါ့ကိုမှ ညှိုးရက်တယ်။
မေ့မရဘူးဆိုရင်လည်း
ငါပိုတယ် မင်းထင်မယ်။
ငါ့ကို မယုံကြည်သူလေးရဲ့
အေးစက်စက် ကောင်းကင်ပေါ်က လနဲ့
ငါချစ်တဲ့ ညတွေက
ငါ့ကို အိပ်မက်ပေးမတဲ့
သည်မျှနဲ့ ကျေနပ်ခဲ့ရသူပါ။
ထာဝရတဲ့
ငါချစ်တဲ့နှင်းဆီတစ်ပွင့်
ကြမ္မာဒဏ်သင့် ကြွေလွင့်ခဲ့ရချိန်မှာ
ဟိုးတိမ်မွေ့ရာပေါ်ကငှက်
နာကျင်ခံခက် သွေးပျက်သောဂီတ
အတောင်ပံ မာနနဲ့နှလုံးသား
ကြေမွပျက်စီးခဲ့ရချိန်မှာ
ထာဝရကို ငါမုန်းတယ်။
တံခါးခေါက်သံ ထင်ရဲ့
ဝင်ခဲ့ကြဟေ့
ငါ့ရှေ့က နေ့ညတွေအတွက်
မသိတတ်တဲ့ မျက်လုံးအစိမ်းတွေအတွက်
မယုံကြည်ရဲတဲ့ မျှော်လင့်ချက်တွေအတွက်
ပတ္တာတံခါးဖျက် ဝင်ခဲ့ကြ။
ကြည့်ကြ
ဘဝရဲ့ အဆိပ်သစ်သီး
ငါကိုက်မြည်းလိုက်စမ်းမယ်။
မသေချာခြင်းတွေသာ
ငါ့ဘက်မှာရှိနေပေါ့။
ရိုးသားမှုတစ်ခုနဲ့
မင်းကို ငါချစ်ခဲ့
ဘဝကို ငါမြတ်နိုးခဲ့
ဟိုး အနန္တကောင်းကင်မှာ
အစက်အပြက်တစ်ခုက အရာမထင်သလိုမျိုး
မှားယွင်းမှုများစွာနဲ့
ပင်လယ်ကို ငါဖြတ်ကူးမယ်
အားလုံး စွန့်လွှတ်ရရင်တောင်မှ
သတိရခြင်းကို ငါပိုင်တယ်
ယုံကွယ်။

တစ်မှ တစ်ဆယ့်နှစ်အထိ
တိကျပြတ်သားတဲ့ ဂဏန်းများ
ပါးလှပ်လှပ် မှန်မျက်နှာပြင်
ရင်ခုန်စက်သံတချက်ချက်
လက်တံတိုရှည် သုံးချောင်း
စုပေါင်းဖွဲ့စည်းမှုဟာ
နာရီရဲ့ ရုပ်တုဖြစ်ရဲ့။
နာရီ၊ ဟာ
ကမ္ဘာ၊ နေ၊ လ
နေ့ည၊ သတ္တဝါ
ရုပ်ခန္ဓာ၊ ဒြပ်ထု၊ ဥတုရာသီ
ပထဝီမြေကြီး၊ ကံခရီးသွား
တို့များအားလုံးအတွက်
ရက်စက်တဲ့ ရင့်ရော်ခြင်း
ထက်မြက်တဲ့ နှိုးဆော်ခြင်း
ယိုယွင်းမှုနိမိတ်အို
အချိန်ကို ကိုယ်စားပြုနေရဲ့။
နာရီလက်တံ
ချိန်မှန်လည်ပတ်
ရပ်တန့်မနား ခရီးသွားရင်း
လူသားကိုဝါးမျို၊ ဝိညာဉ်ကိုခိုးဝှက်
တို့အတွက်
မနက်ဖြန်ဟာ၊ မရေရာပါဘူး။
မွေးဖွားခြင်း
သေဆုံးခြင်း
ယင်း မှတ်တိုင်နှစ်ခုအကြား
ကျော်လွှားဖြတ်သန်း၊ ခရီးပန်းလည်း
ရဲတဲ့ ‘ယောနသန်’
စံပြုကိုးစား၊ နှလုံးသားမှာ။
အမှည့်လွန်ချိန်
ရွက်ကြွေချိန်
အိမ်တံခါးတို့ပိတ်ချိန်
ကြိမ်ဖန်များစွာ၊ ဥပေက္ခာပြု
မာန်ဖြင့်တုလည်း
နှောင်းရဲရက်များ၊ ဝံ့စားလာရောက်
နာရီနောက်မကျတတ်ပါ။
ကွေးသောလက်မဆန့်ခင်
ဆန့်သောလက်မကွေးခင်တဲ့
သင်္ခါရတရား အားလုံးအတွက်
မှန်ကန်လျက်ပါပဲ
မကြိုရဲတဲ့ နောက်ဆုံးအချိန်
အိမ်ရှေ့တံခါးပေါက်
ခြေရာခြောက်လှန့်၊ မကြောက်တတ်ခင်
ပန်းတစ်ပွင့်ကိုတော့ပိုင်ချင်ရဲ့။
အထီးကျန်ဓလေ့
အကျည်းတန်နေ့များ
ချန်ထားခဲ့ကြ
ဘဝလှေကား၊ ညတွေခါးသက်
ဓားထက်ထက်ကိုကိုင်
သံတိုင်ကိုခုတ်ဖြတ်
လည်ပတ်ဆဲလက်တံကို
ပြောင်းပြန်လှည့်နိုင်တဲ့ ခွန်အား
သင့်မှာများရှိခဲ့ရင်။
နာရီဟာ
ဒဏ်ရာမဟုတ်၊ ကံကြမ္မာမဟုတ်
ဘဝရဲ့ အတ္တုပ္ပတ္တိ ဖြစ်တယ်။

(၁)
စိတ်ကူးထဲမှာ တွေးမြင်လိုက်ကြ
‘တောလမ်းမကျယ်ကျယ် နံဘေးက
ပန်းခြံလှလှနဲ့ အိမ်ကြီးတစ်ဆောင်
နှင်းဆီရောင် နေလုံးနဲ့
ရနံ့ချိုတဲ့ လေပြည်နု
ကုန်ဆုံးတော့မည် နွေဥတု’
အခုပြောပြမည့်
ငှက်တစ်ကောင်နဲ့ ပန်းတစ်ပွင့်အကြောင်း
သူတို့ ကောင်းကောင်းသိကြတာပေါ့။
(၂)
နေ့ပေါင်းများစွာထဲက
တနင်္လာနေ့တစ်နေ့ဟာ
ပန်းကလေးရဲ့ မွေးနေ့ပ ။
သူဟာ
အဖူးအငုံဘဝနဲ့ စခဲ့ရာက
နွေရာသီရဲ့ နေရောင်အောက်မှာ
တစ်နာရီထက် တစ်နာရီ
ပိုလို့ကြီးထွားပီသခဲ့
သင့်တန်တဲ့အလှနဲ့ ပြည့်စုံခဲ့
အရွယ်ရောက်ခဲ့ပေါ့။
သာမညပန်းကလေးပါပဲ
မရဲတရဲအကြည့်မျက်ဝန်းက
ဂန္ဓမာ၊ ယုဇန
သစ်ခွ၊ စိန်ခြယ်
ပန်းပင်လယ်မှာ အရှိန်အဝါမဲ့
ပန်းကလေး ညှိုးသိမ်ရှာရဲ့။
သူ့ဘဝနဲ့ သူပျော်တတ်ပါတယ်
နေမင်းရဲ့ အလင်းရောင်ဝါကို မော့ကြည့်လိုက်
ချိုသာနူးညံ့သံစဉ်နဲ့
မိုးဆွေငှက်ရဲ့ တေးသံကို နားထောင်လိုက်နဲ့ပေါ့။
ကလေးတွေက
ကျောင်းမှာစာသင်ကြသလို
ပန်းကလေးကလည်း စာသင်သတဲ့
ညှာတံစိမ်းစိမ်းကလေးပေါ်ထိုင်လို့။
နေမင်းကြီးနဲ့
ပတ်ဝန်းကျင်က အရာဝတ္တုများက
သူ့ရဲ့ ဆရာသမားတွေပေါ့။
သူသင်ရတဲ့ ဘာသာရပ်က
အဖဘုရားသခင်ရဲ့
မဟာကရုဏာတော်အကြောင်းပေါ့။
(၃)
မိုးစွေငှက်ကလေးကလည်း
လောကကြီး သာယာလှပတဲ့အကြောင်း
သီချင်းကောင်းကောင်းဆိုပြသတဲ့။
ပြီး စကားမတတ်တဲ့ ပန်းကလေးအတွက်
ပန်းရင်ထဲက အိပ်မက်တွေကို
သီချင်းဖွဲ့ဆိုပေးသတဲ့။
အို
မြင်လည်းမြင်ခွင့်ရ
ကြားလည်းကြားခွင့်ရ
နေမင်းကြီးကလည်း သာလို့
လေပြည်ကလည်း သင်းလို့
ပျော်စရာအပေါင်းတို့ရဲ့ ကမ္ဘာမှာ
ပန်းကလေး ပျော်ပါတယ်။
အနောက်ဘက်မှာ နေဝင်ပြီ
အိပ်ခြင်းရဲ့ နာရီတံခါးအဖွင့်
အိပ်မက်က ကြိုလင့်ပေါ့။
ပန်းကလေးဟာ
ပွင့်ချပ်ပွင့်လွှာကလေးတွေကိုပိတ်
တိုးတိုးတိတ်တိတ်အိပ်ပါလေရော
ညအိပ်မက်ထဲမတော့
နေမင်းကြီးရဲ့အကြောင်း
မိုးစွေငှက်ရဲ့ တေးသံအကြောင်း
ပျော်စရာကောင်းလှတဲ့ ကမ္ဘာကြီးအကြောင်းတွေပေါ့။
(၄)
နောက်တစ်နေ့မနက်
ထုံးစံမပျက်
နေကလည်း မပျက်မကွက်သာလို့
ငှက်ကလေးလည်း တေးဆိုလို့။
ဒါပေမည့်ကွယ်
တေးသံဟာ လွမ်းဆွေးကြေကွဲဖွယ်
ငိုညည်းနာကြည်းဖွယ်ပ
လှောင်ချိုင့်ထဲရောက်နေမှတော့
လွတ်လပ်ခြင်းတံခါးဝ
ငှက်ကလေးအတွက် ပိတ်ထားကြ
ဒါလူတို့ရဲ့ ချစ်ခြင်းတရားတဲ့လား။
တချိန်တုန်းက
ကမ္ဘာအနှံ၊ တောင်ပံဆန့်ခဲ့တဲ့အကြောင်း
အစိမ်းရောင်လယ်ကွင်းကျယ်ထဲ
လွတ်လပ်ပျံဝဲခဲ့တဲ့အကြောင်း
ပြန်ပြောင်းတသ၊ ငိုကျွေးရပေါ့။
လှောင်ချိုင့်ထဲက ငှက်ကလေးကို
မကူညီနိုင်တာတွေးလို့
ပန်းကလေးလည်း ဝမ်းနည်းရ
တုန်လှုပ်ချောက်ချားရ
ကမ္ဘာလောကရဲ့ အလှကိုတောင် မေ့ပေါ့။
ကံမကုန်လို့ ဆိုရမလား
ငှက်ဖမ်းသမားတွေက
ပန်းကလေးနေတဲ့ မြက်တစ်ဆုပ်ကို
ပန်းကလေးနဲ့အတူ တူးဆွယူပြီး
ငှက်ကလေးရဲ့ အနီးအနားမှာ
ချထားပေးပြန်ပါရော။
လှောင်ချိုင့်တစ်ခုထဲမှာ
အလွမ်းကဗျာတစ်ပုဒ်ရဲ့ အခန်းဆက်
မိတ်ဆွေငှက်နဲ့ မိတ်ဆွေပန်း
ဘဝရဲ့ ဆန်းကြယ်ရက်စက်မှုအကြောင်း
သူတို့ကောင်းကောင်းသိကြပေါ့။
(၅)
ငှက်ဖမ်းသမားတို့ရဲ့ ဆန္ဒ
လှောင်ချိုင့်ထဲက ငှက်ကို
အလှကြည့်ရုံဖြစ်ပါတယ်။
သူတို့က
ငှက်ကလေးပိုင်တဲ့ ကမ္ဘာလောကကြီးအစား
ပန်းကလေးနဲ့ မြက်တစ်ဆုပ်ကိုသာပေးတယ်
ရေတစ်စက်ပေးဖို့ သတိမရကြဘူး။
ရေငတ်လာတဲ့ ငှက်ကလေးဟာ
လည်ချောင်းပူတာ သက်သာမလားလို့
မြက်ခင်းအေးအေးကို နှုတ်သီးနဲ့ထိုးဆိတ်ရင်း
ပန်းကလေးကို မြင်လိုက်ရတော့မှ
သူ ဘယ်လောက်ဆုံးရှုံးခဲ့ရပြီလဲဆိုတာ
ပိုပြီး နားလည်ခံစားရတယ်။
ဝမ်းနည်းကြေကွဲမှုတွေနဲ့
နစ်မွန်းနေတဲ့ ပန်းကလေးဟာ
အစွမ်းကုန်သင်းပျံ့တဲ့ ရနံ့နဲ့
ငှက်ကလေးကို ဖြေသိမ့်ဖို့ ကြိုးစားပါရဲ့
ဒါပေမည့်လည်း။
ငှက်ကလေးရဲ့
နောက်ဆုံး တောင်ပံခတ်သံဟာ
ကြေကွဲစွာ တိတ်ဆိတ်ပဲ့တင်ကျန်ရစ်။
(၆)
ငှက်ဖမ်းသမားတို့ ငိုနေကြပေါ့
သူတို့ရဲ့ အလှကြည့်ငှက်ကလေး
လှောင်ချိုင့်ထဲမှာ သေဆုံးသွားလို့တဲ့။
ငှက်ကလေးကို မြှုပ်နှံဖို့
သူတို့ပြင်ကြတယ်။
မြေကြီးမှာ ကျင်းငယ်တစ်ခုတူး
ပန်းပွင့်၊ သစ်ရွက်တွေခင်း
ငှက်ကလေးကို သေတ္တာနီလေးထဲထည့်
ခမ်းခမ်းနားနား သဂြိုလ်ကြမယ်တဲ့လေ။
ပန်းကလေးနဲ့ မြက်တစ်ဆုပ်ကိုတော့
ဖုန်ထနေတဲ့ လမ်းမပေါ်ကို
လွှင့်ပစ်လိုက်ကြလေရဲ့။
(၇)
ငှက်ကလေး အသက်ရှင်နေတုန်းက
တေးသံတွေ ပျံ့လွင့်တုန်ခါနေတုန်းက
သူတို့မေ့နေကြတယ်။
ငှက်ကလေးရဲ့ လွတ်လပ်ပျံသန်းခွင့်
ပျော်ရွှင်သီချင်းဆိုခွင့်
သူတို့ အတင်းဖျက်ကြတယ်။
လှောင်အိမ်ထဲထည့်ချုပ်နှောင်လို့
အလှကြည့်ဖို့ဆန္ဒတစ်ခုနဲ့
ငှက်ကလေးကို ဒုက္ခရောက်စေခဲ့တယ်။
ငှက်ကလေး သေဆုံးတော့မှ
မျက်ရည်တရွှဲရွှဲနဲ့ ငိုပွဲဆင်ကြ
ကြေကွဲကြ
ခမ်းခမ်းနားနား ဂုဏ်ပြုကြမတဲ့။
ငှက်ကလေးအတွက်
စိုးရိမ်သောကတွေ ပွေ့ဖက်ခဲ့ရတဲ့
ကြေကွဲမှုကို မျှဝေခံစားခဲ့တဲ့
အကူအညီပေးဖို့ အစွမ်းရှိသမျှ ကြိုးစားခဲ့ရှာတဲ့
သာမည ပန်းပွင့်ကလေးကိုတော့
ဘယ်သူကမှ သတိမရကြတော့ပါဘူး။

ခွင့်လွှတ်ပါလေ
ကြေကွဲမွန်းကျပ်၊ အလွမ်းဇာတ်ထဲ
လက်တွဲမခေါ်၊ မပျော်ရက်ဘူး
ပန်းဦးသန့်သန့် ဝေပါစေကွယ်။
အဖြေမဲ့စွာ၊ ဒဏ်ရာထွေးပွေ့
အောက်မေ့တတ်ခြင်း
နက်ရှိုင်းထွင်းဖောက်
မရောက်နိုင်သော၊ ပန်းတို့တောဟာ
ဟိုးမှာ အဝေး၊ ငေးရင်း ငေးရင်း။
ချစ်ခြင်းမေတ္တာ
ကဗျာလိုလှ၊ ပန်းလိုလှရဲ့
ဘဝနဲ့ရင်း၊ ပူလောင်ခြင်းမှ
ရယူရန်ထက်၊ စွန့်လွှတ်ရက်တာ
အချစ်ပါဆို၊ မင်းငိုမယ်လား။
နှလုံးသားမှ
ထာဝရ နှင်းဆီရယ်။
အငိုလွယ်သော၊ အိပ်မက်တောမှ
အိပ်ပျက်ညများ၊ ချန်ထားရစ်ခဲ့
ရှေ့ဆက်မယ့်လမ်း၊ နှင်းဆီပန်းဦး
ဆူးခက်ခြံရံ၊ ရှင်သန်ရုန်းထ
ဘဝမှတ်တိုင်၊ ကြံ့ကြံ့ခိုင်စေ
မျှော်လင့်နေမယ်။

အိပ်တန်းပြန်ငှက်တောင်ပံခတ်
ညကို နေ့က တာဝန်အပ်ပြီ
ကမ္ဘာ့နာရီကို စောင့်ရှောက်ဖို့
ညနေခင်းရေ
နေဝါရောင်လက်တံရှည်နဲ့
သီချင်းဆိုတဲ့ လေပြည်ညင်း
အရိပ်မည်းအိုင်ထဲ မဆင်းသက်ခင်
ပန်းရင်ပြင်ကို ဘောင်မခတ်
ခေတ္တလွတ်လပ်နေပါစေ။
အသက်ရှုကြ
လမ်းလျှောက်ကြ
အေးမြတဲ့လေမှာမွေ့ကြ
သင်္ခါရကို ပမာမခန့်
မိမိအားအင်သန့်စင်ပါစေ။
ညစာစားပြီးပြီလား
ညစာစားတော့မှာလား
ဘုရားသခင်ရဲ့ တရားဓမ္မ
‘ရှိတာလေးနဲ့ရောင့်ရဲကြ
ရနိုင်သမျှတင်းတိမ်ကြ’တဲ့
ကျေနပ်ပါစ မိတ်ဆွေ။
စားသောက်ပြီးတဲ့နောက်
ပြည့်ဝခြင်းခြေထောက်များနဲ့
ကောင်းကင်အောက်မှာ လမ်းလျှောက်ပါ
ပျောက်ကွယ်ခါနီး
နေ့ခရီးကို နှုတ်ဆက်ပါ
အသက်ရှည်ရာ အနာမဲ့ကြောင်း
ဘုရားသခင်ထံဆုတောင်းပါ
ရာသီဥတုချိုချိုနဲ့
အချစ်သီချင်းဆိုတဲ့ မိုးတိမ်
အရုပ်အိမ်မှာ သင်ပျော်ပါစ။
အို ကြည့်စမ်းပ
မာနမျဉ်းဖြောင့်တစ်ကြောင်း
လူတစ်စုရဲ့ ခေါင်းပေါ်မှာ
နာရီကိုမကြည့်
ရာသီအိုမရှိ
ဘဝကိုသိနားလည်စွာပွေ့ဖက်
လောကရဲ့အရှက်နဲ့
ခက်ခဲတဲ့ တရားကိုတွေး
ကဗျာရေးဖွဲ့တဲ့အခါ
အလင်္ကာတချို့
အကြင်နာတစ်ချို့
မျှော်လင့်ခြင်းတချို့
ကြေကွဲခြင်းတချို့
ဒါ သူတို့အဖို့ ညစာပေါ့။

သစ်ရွက်ကြွေတွေကလည်း
မြောက်ပြန်လေရဲ့ စီးကြောင်းနဲ့အတူ
ရှေ့တူရူလမ်းဖွင့်
မျောပါဝေးလွင့်သွားကြပြန်ပါပြီ။
ဒီကနေ့ဟာ
သားရဲ့နှစ်ဆယ့်သုံးနှစ်ပြည့်မွေးနေ့ပ။
ပြတင်းဝကလှမ်းမြင်ရတဲ့
ပြာလဲ့လဲ့ကောင်းကင်မှာ
ရင်ခုန်သံများစွာနဲ့ ကဗျာအသစ်
သားမျက်နှာလေးဖြစ်နေပေါ့။
သတိရတယ် သားရယ်
ဆန္ဒရဲ့ကျယ်ပြန့်တဲ့နယ်ပယ်မှာ
ကံကြမ္မာအင်္ကျီလည်း အရောင်လွင့်ပြယ်ခဲ့
လူနာအိုကြီးတစ်ယောက်ရဲ့
ကြေကွဲတမ်းတသံဟာ
အောက်မေ့ခြင်းကို အကျည်းတန်စေမလား။
စာကြိုးစားပါ သားရယ်
ခေတ်မီသိပ္ပံပညာရပ်တွေနဲ့
ဘဝရဲ့ ဘောဂဗေဒ
နားလည်ခွင့်ရှိချိန်မှာ
မာနဖြင့် လိမ္မာကျက်မှတ်
‘မြတ်နိုးခြင်းကိုဆုံးရှုံးရဲရမယ်
အမုန်းရုပ်တု ထုဆစ်ရဲရမယ်’
လောကကြီးက ကျယ်ပြန့်တယ် သား။
ဟောဒီဆေးရုံခုတင်ထက်က
ဘဝကိုချစ်တတ်တဲ့ မျက်ဝန်းတစ်စုံမှာ
မျက်ရည်များစွာ စိမ့်အန်ယိုစီးခဲ့
အဝေးကျောင်းက သားရဲ့
လက်ဆောင်မဲ့မွေးနေ့များအတွက်
ကျနော့် အိပ်မက်တွေနာကျင်နေပေါ့။
အို ဒီလိုနဲ့
နုပျိုရှင်သန်ဆဲ ပန်းကလေးတစ်ပွင့်ဟာ
သူ့ရဲ့မွေးနေ့ပေါင်းများစွာကို
အမှတ်တမဲ့ ကျော်လွန်ဖြတ်သန်း
ကျနော့်ရဲ့
သတိတရ အလွမ်းတွေကြောင့်
ပန်းကလေးနွမ်းမှာစိုးမိပါရဲ့။
ဟောဟိုမှာ
ဆရာဝန်ငယ်လေးတစ်ယောက်
လွင့်ပျောက်သွားတဲ့ ပန်းတစ်ပွင့်ကို
တမ်းတခြင်းတွေနဲ့
လူနာတွေဆီလာနေရဲ့
ကျနော့် ခုတင်ဆီရောက်တဲ့အခါ
‘နေကောင်းပါတယ်ဆရာ
ကျနော့်မှာလေ
ဆရာဝန်လေးနဲ့ရွယ်တူလောက်
ပညာသင်ဆဲသားတစ်ယောက်ရှိရဲ့
ဒီကနေ့ဟာသားရဲ့
နှစ်ဆယ့်သုံးနှစ်ပြည့်မွေးနေ့ပဲဗျ’လို့
အားပါးတရ ပြောရဦးမယ်။
မွေးနေ့မှာ
စိတ်ဓာတ်၊ ကိုယ်ခန္ဓာနဲ့နှလုံးသား
ကျန်းမာမြင့်မြတ်
အနာဂတ်ကို ချစ်တတ်စေကွယ်။

(၁)
သူ့ရင်ခွင်ထဲမှာ
ကမ္ဘာကြီးတစ်ခုလုံး ရှိသတဲ့
သမုဒ္ဒရာက ဆိုတယ်။
(၂)
လှိုင်းရယ် လေရယ်
မုန်တိုင်းနဲ့ မိုးကောင်းကင်ရယ်
အသက်ရှင်လိုစိတ်နဲ့ တိတ်ဆိတ်ခြင်းရယ်
ပေါင်းစုဖွဲ့စည်းလိုက်တဲ့အခါ
သမုဒ္ဒရာ ဖြစ်လာတယ်
ရေနဲ့ကျယ်ပြန့် နက်ရှိုင်းခြင်းကတော့
မပါမဖြစ် ပါသပေါ့။
ပြီးတော့
ပဲ့တင်သံ အထောင်အသောင်းနဲ့
နွမ်းဟောင်း ပန်းချီကားတစ်ချပ်လည်း
အစွဲအလမ်းကြီးမှုများနဲ့ နစ်မြှုပ်
သမုဒ္ဒရာအောက်မှာ အိပ်စက်နေရဲ့။
ပြီးတော့
အကုသိုလ်အတွက် ပက်ဆိုးဒင့်သွားတိုက်ဆေးရယ်
အိပ်မက်အတွက် မျက်နှာသုတ်ပဝါရယ်
အလိုမပြည့်ခြင်းရဲ့ ရေမြှုပ်ပူဖောင်းတွေရယ်
သမုဒ္ဒရာထဲမှာရှိတယ်။
ဒေါသအတွက် ကြမ်းတမ်းမှုတွေရှိတယ်
အကြင်နာအတွက် နူးညံ့မှုတွေရှိတယ်
အိန္ဒြေနဲ့ အချိန်အခါလည်းရှိတယ်
တောင့်တခြင်းနဲ့
ပေးဆပ်နိုင်ခွင့်လည်းရှိတယ်
ဒါ့ပြင် ယင်မနားတဲ့ ရိုးသားမှုတွေ ရှိတယ်
ဘယ်သူမှမသိတဲ့ ရှာဖွေတွေ့ရှိမှုတွေရှိတယ်
ကိုယ့်ကိုယ်ကိုယ် မပိုင်တဲ့ စိုးရိမ်သောကတွေရှိတယ်
မနိုင်၍ သည်းခံရခြင်းများလည်းရှိတယ်။
ငှက်တွေတောင် ပျံနေရင်း လမ်းပျောက်တတ်တဲ့
ခပ်နွမ်းနွမ်း ကောင်းကင်ကြီးအောက်က
မြေသားထု ပလက်ဖောင်းပေါ်မှာ
ကျနော်တို့ မပြည့်ဝနိုင်တဲ့ အလိုဆန္ဒမှန်သမျှ
သမုဒ္ဒရာထဲမှာ ရှိတယ်။
(၃)
ငါ့အတွက်တော့ သမုဒ္ဒရာဆိုတာ
မသောက်ကောင်းတဲ့ ရေတခွက်မျှသာဖြစ်ရဲ့။

ရယ်စရာကောင်းလှတယ်
ငါတို့ရဲ့
မြင့်မြတ်စင်ကြယ်တဲ့
‘သမဂ္ဂ’အဆောက်အအုံကို
လူသတ်သမားရဲ့ လက်က
အုတ်မြစ်ချပေးချင်သတဲ့
ယဉ်ကျေးသယောင်
ဟန်ဆောင်စကားလုံးများ
စက်ဆုပ်စရာကောင်းလှတယ်။
ရာဇဝင်ကို
မင်နဲ့ဖျက်လို့ မပျက်နိုင်ဘူး
အဓိပတိလမ်းမကြီးပေါ်မှာ
သွေးစက်တွေနေရာအနှံ့
ငါတို့ရဲဘော်တွေရဲ့ ဝိညာဉ်တွေဟာ
သမဂ္ဂမြက်ခင်းထဲမှာ
သစ်ပုတ်ပင်ကြီးပေါ်မှာ
ဘွဲ့နှင်းသဘင်ခန်းမထဲမှာ
တောင်ငူဆောင်ရှေ့မှာ
ငါတို့ရဲ့ တိုက်ပွဲများစွာကို ဂုဏ်ပြု
ကြည်နူးမှုအထောင်အသောင်းနဲ့
နှင်းဆီပန်းတွေ ကောင်းကောင်းပွင့်ကြတယ်။
ကံ့ကော်ရွက်တွေပေါ်မှာရေးကြ
ကတ္တရာလမ်းမမှာရေးကြ
အဆောင်နံရံမှာရေးကြ
ငါတို့’ကျောင်းသားများသမဂ္ဂ’
တို့ဘဝရဲ့ အလှပဆုံးသော အိပ်မက်
သွေးစက်တွေ စွန်းကွက်လို့
အိပ်မက်ထဲက ထွက်ခဲ့ပြီ
အိပ်မက်ဟာ တကယ်ဖြစ်ခဲ့ပြီပဲ။

စာသင်ခန်းထဲမှာ
ကဗျာတစ်ပုဒ်စပ်ဖူးတယ်
စာသင်ခန်းထဲမှာ
ဗားတော့ဘရက်ဖတ်ဖူးတယ်
စာသင်ခန်းထဲမှာ
ဆေးလိပ်ခိုးသောက်ဖူးတယ်
စာသင်ခန်းထဲမှာ
ဆရာဆူတာခံရဖူးတယ်။
စာသင်ခန်းထဲ
စာမေးပွဲဖြေရမှာကို ကြောက်
စာအမေးခံရမှာကို ကြောက်
ပျင်းစရာကောင်းတဲ့ ပြဌာန်းစာအုပ်ကြီးတွေကို ကြောက်ရင်း
ကျောင်းအတန်တန်ပြေးဖူးတဲ့ လူတစ်ယောက်
ခုတော့
စာသင်ခန်းထဲ ပြန်ရောက်ချင်တယ်
စာမေးပွဲတွေ ပြန်ဖြေချင်တယ်
စာသင်ခန်း ငါ လွမ်းတယ်ကွယ်။
တောထဲ တောင်ထဲမှာ
စာမေးပွဲမရှိ
စာသင်ခန်းမရှိ
ပြဌာန်းစာအုပ်မရှိ
လက်နက်ကိုင်နည်းလမ်းနဲ့
ကြမ်းတမ်းတဲ့ ငှက်ဖျားရောဂါပိုးတွေရှိတယ်
လူမျိုးစု တော်လှန်ရေးသမားတွေ ရှိတယ်
သူတို့တွေနဲ့ အတူလက်တွဲလို့
စစ်အာဏာရှင်တွေကို ရင်ဆိုင်မယ်
ဗမာပြည်ကို ကယ်တင်မယ်။
အမိမြေကို ပြန်ရယူမယ်။
ဒီမိုကရေစီရဲ့
ရွှေရောင်ဝင်းပတဲ့လမ်းမ
ငါတို့သွေးစက်များက လမ်းပြရှေ့ဆောင်
ပန်းပွင့်များအားလုံးအတွက် အောင်ပွဲ
ငါတို့သွေးနဲ့ လဲရမယ်။
မဝေးလှတဲ့
အနာဂတ်ရဲ့ စာသင်ခန်းထဲ
ငါမရှိလည်း ငါရှိနေသလို
မင်းမရှိလည်း မင်းရှိနေသလို
သူမရှိလည်း သူရှိနေသလို။
သူငယ်ချင်းတို့ရယ်
စွယ်တော်ရွက်တွေဝေတိုင်း
ငါတို့ကို သတိရပါ
ကံ့ကော်ပွင့်တွေ ပွင့်တိုင်း
ငါတို့ကို သတိရပါ
‘ကျောင်းသားသမဂ္ဂအဆောက်အအုံအသစ်ဖွင့်ပွဲ’
ငါတို့ဝိညာဉ်တွေလည်း
ပါဝင်ဆင်နွှဲပါရစေလား။

ပြန်လာမယ် အမေ
ဥဩညို တေးဆိုဖွဲ့
လွမ်းတဲ့ ဒီနွေ။
အိပ်မက်မှာလေ
ညနေချို ပန်းတွေပွင့်။
မလွမ်းကောင်းပေမည့်
ပန်းကျောင်းမှာ စာတွေသင်ဖို့
အမေအိုရင်ခွင်နန်းကို
မြန်းဖို့မျှော်လင့်။

ကောင်းကင်ကို
တွေ့မြင်ရပါ၏
ကျဉ်းမြောင်းသည့် အစိတ်အပိုင်းငယ်တစ်ခုမျှသာ။
မြေပြင်ကို
တွေ့မြင်ရပါ၏
သေးလွန်းသည့် ကွက်လပ်ငယ်တစ်ခုမျှသာ။
မိုးကုပ်စက်ဝိုင်းတွင်
နေလုံးမေးတင်၊ နှုတ်ဆက်စဉ်ကို
မြင်ချင်ပါ၏၊ မြင်ခွင့်မသာ။
အကျဉ်းသားဟာ
သူပါဝင်ခွင့်မရတော့တဲ့
ကမ္ဘာလောကကြီးကိုတမ်းတ
သတိရနေရုံမျှသာ။

စာရွက်တစ်ရွက်ကို ဆုတ်ဖြဲလိုက်တော့
ဒီဇင်ဘာကို ငါတွေ့တယ်။
နှင်းတွေ
နှင်းတွေ
မြေပြင်ပေါ် အလုအယက်ခုန်ဆင်းနေလိုက်ကြတာ
ကြောက်မက်ဖွယ်တစ်စုံတစ်ခုကနေ
ထွက်ပြေးလွတ်မြောက်ဖို့ ကြိုးစားနေကြသလိုမျိုး။
ပျံလွှားငှက်တွေလည်း
အုပ်ဖွဲ့ပျံသန်းလာကြလေရဲ့
ညည်းတွားသံသဲ့သဲ့
လေနဲ့အတူမျောလွင့်လာတယ်
ကံကောင်းခွင့်မရရှာတဲ့
အဆိပ်သင့်မက်မုန်ပွင့်များအတွက်တော့
ဒီဆောင်းဟာ ခါးသက်နေရော့မယ်။
ပြိုးပြိုးပြက်ပြက်
ဆေးစက်ရောင်စုံခြယ်သ
ပျော်စရာပွဲတော်ညများ
ဝတ်ရုံလွှာပါးပါး
ဆံမျှင်စဖားလျား
အနမ်းတို့လန်းစွင့်ဝင့်ကြွား
အားလုံးလည်း မူးယစ်ရီဝေ
ခြေထောက်တွေ ပျံသန်းနေလိမ့်မယ်။
တစ်ချိန်က
အောင်မြင်ကျော်ကြားခဲ့တဲ့ ကောင်းကင်ကြီးတောင်မှ
မှုန်လို့ မှိုင်းလို့
ဒီဇင်ဘာဟန်ဆောင်လို့။
ချစ်သူများရဲ့
ချိန်းဆိုထားတဲ့နာရီ
စေ့ရောက်ခဲ့ပြန်ပြီ။
ဆွတ်ပျံ့ဖွယ်ဂီတနဲ့
အေးစက်စက်ခရစ္စမတ်ည‌
လရောင်တစ်စွန်းတစ်စကျနေတဲ့
ဝက်သစ်ချပင်အိုကြီးရဲ့ အောက်မှာ
ချစ်တဲ့သူရေ
ဒီနှစ်လည်း
တစ်ယောက်တည်း စောင့်မျှော်လွမ်းရစ်ပေဦးတော့။
စာရွက်တစ်ရွက်ကို ဆုတ်ဖြဲပြီး
ဒီဇင်ဘာကို ငါမေ့မယ်။

တနင်္ဂနွေဟာ
သူ့ဘဝသူ ကျေနပ်နေပုံမျိုးနဲ့
ပြိုးပြက်ဝင်းလက်ခြယ်သ
မှန်ရှေ့က ထလာတယ်။
ပြီးတော့
အသစ်ဟန်ဆောင်ထားတဲ့
နံနက်ခင်းကို နှုတ်ဆက်
အလင်းတစ်ဝက်၊ အိပ်မက်တစ်ခြမ်း
မနေ့ကထိ ငုံဆဲပန်းတို့
ပွင့်လန်းဖို့ အချိန်တန်ပြီ တဲ့
မာန်ဝင့်ကြွေးကြော်လိုက်တယ်။
သူ့ရဲ့ကြည်နူးပီတိတွေဟာ
အရပ်ဆယ်မျက်နှာ မျောလွင့်
ကတ္တီပါကားလိပ်ကို ဖွင့်တယ်
ဟိုတယ်တံခါးကို ဖွင့်တယ်
ပန်းခြံဝင်းပေါက်ကို ဖွင့်တယ်။
နီယွန်မီးခလုတ်ကို ဖွင့်တယ်
ဘီယာပုလင်းကို ဖွင့်တယ်
ကာရာအိုကေကက်ဆက်ကို ဖွင့်တယ်
မင်္ဂလာခန်းမကို ဖွင့်တယ်
သူ့ကိုယ်ပိုင်လက်ချောင်းတွေနဲ့ပေါ့။
သူ့လက်ထဲက ကတ်ကြေးနဲ့
ဖဲကြိုးကို ဖြတ်အပြီး
ကောင်းကင်ခရီးသွား
မိုးပျံပူဖောင်းများကို ကြည့်လို့
တနင်္ဂနွေဟာ
အားပါးတရ ရယ်မောလေရဲ့
တနင်္ဂနွေဖြစ်ရတာ
အမြင့်မြတ်ဆုံးဆိုပဲ။
ဒါပေါ့
သူ့လောကကျဉ်းကျဉ်းကလေးထဲ
သူသိခွင့်ရသမျှကလည်း
ပေါက်ကွဲဂီတ
ရင်ခုန်ညရဲ့ နှင်းဆီ
ယစ်မူးရီဝေ၊ စက်ကဖြစ်တဲ့‌ လေနဲ့
အပျော်ကျူးတတ်တဲ့ နာရီတွေကိုး။
တကယ်လို့များ
လောကကြီးဟာ ဒီထက်ကျယ်ပြန့်ပြီး
သူမသိသေးတာတွေ အများကြီးရှိသေးတဲ့အကြောင်း
သူသိသွားပြီး
အဲဒီ သူမသိသေးတာတွေကိုပါ
ထပ်ပြီးသိသွားဦးမယ်ဆိုရင်လေ။

မျက်နှာသစ်တယ်
ရေသောက်တယ်
တံခါးဝမှာထိုင်တယ်
မြင်နိုင်သမျှကောင်းကင်ကို ငေးမော
ခါးသက်သော အသံကိုနားစွင့်
ဒီတစ်မနက်စာ အသင့်ဖြစ်နေတော့တယ်။
ပြီးမှ
တွေ့နေကျငှက်ကလေးတွေကို နှုတ်ဆက်
နေရောင်အလင်း ဝင်းပြက်
ငါချစ်မက်မြတ်နိုးရာ ကမ္ဘာ
ခုတော့လည်း အိပ်မက်ဆန်စွာ။
ငေးတယ်
အစိမ်းရောင်သစ်ရွက်တွေ ရောထွေး
တိုတောင်းလှစွာ အကွာအဝေးကန့်သတ်
ထပ်ခါတလဲလဲ ကျက်မှတ်ရဆဲဝန်းကျင်
ငါ ဘာကြောင့် အသက်ရှင်နေပါလိမ့်။
တွေးတယ်
ငယ်ဘဝနဲ့ ငါ့ငွေလမင်း
လှိုင်းထနေတဲ့ မြမြက်ခင်း
ရင်းနှီးသော အပြုံးများအေးစက်စက်
အဆိပ်ခွက်ကိုင်ထားသော လက်များ
အမှန်တရားရဲ့ နှောင့်နှေးကြန့်ကြာမှု
တုပဖန်ဆင်းခြင်း အတတ်ပညာ
ကိုယ့်ကိုယ်ကိုယ် လိမ်ညာရာမှာသာ အောင်မြင်ခဲ့။
လမ်းလျှောက်တယ်
အရှေ့မှ အနောက်ကိုလျှောက်တယ်
အနောက်မှ အရှေ့ကို လျှောက်တယ်
ပြီး ပြန်လျှောက်တယ်
လျှောက်ရင်းမောပန်း၊ ဟောဒီလမ်းမှာ
ခြေရာများလည်း ထပ်ခါထပ်ခါ။
ဘယ်လောက် ဆွေးမြေ့စရာကောင်းသလဲ
ကြယ်တံခွန်နဲ့ ဝေးတယ်
သမုဒ္ဒရာနဲ့ဝေးတယ်
ပစ္စုပ္ပန်နဲ့ဝေးတယ်
အနာဂတ်နဲ့ဝေးတယ်
တွေးပြန်တယ် ပြီးတော့ ငေးတယ်
ကံကြမ္မာကို မချင့်မရဲဖြစ်
စိတ်ညစ်ကြေကွဲ အရောင်ခပ်မွဲမွဲမျက်နှာ
ကိုယ့်ကိုယ်ကိုယ် ပြန်မမြင်ရတာကျတော့
ကံကောင်းပြန်ရော။
ဒီလိုနဲ့ မောပန်းသွားမှ
ဝတ္တရားတစ်ခု ထမ်းဆောင်ရသလို
ညနေစာကို မျိုချပြီး
တံခါးဝမှာ ငြိမ်ငြိမ်သက်သက်ထိုင်
မြင်နိုင်သမျှ ကောင်းကင်ကိုငေးမော
ခါးသက်သောအသံကို နားစွင့်
ဒီတစ်ညနေစာ အသင့်ဖြစ်နေတော့တယ်။
ခုမှပဲ
ဒီတစ်နေ့ဟာ
အသေအချာ ကုန်ဆုံသွားတော့တယ်
ဝမ်းမြောက်ဖွယ်ပ။

မင်္ဂလာပါမိတ်ဆွေ
တနင့်တပိုး ထမ်းရွက်လာတဲ့
မေးခွန်းတွေကို ဘေးမှာချ
ဖရိုဖရဲဖြစ်နေတဲ့
အသက်ရှုသံကို တည့်မတ်လို့
လေညင်းရဲ့ လတ်ဆတ်မှုထဲ
ခင်ဗျား ခိုင်မြဲနိုင်ပါစေ။
ခွင့်လွှတ်ပါ
ဘာကိုမှ ရှင်းမပြချင်တော့တာဟာ
ကျေနပ်စရာတစ်ခုပမာ
ကျနော် ဆေးလိပ်ဖြတ်လိုက်ပါပြီ။
ဒီလိုနဲ့
အနှစ်သုံးဆယ်ကြေကွဲခဲ့သမျှ
တစ်စွန်းတစ်စ ဒိုင်ယာရီကိုဖတ်ပါ
ပြီး မှတ်မိသမျှနဲ့ နှိုင်းယှဉ်
ပရိုမီးသီးရပ်စ်လောက် ကျနော်မနာကျင်ခဲ့ပါဘူး။
ဒါ့ထက်ပိုပြီး
နားလည်ချင်သေးတယ်ဆိုရင်တော့
ကျနော့်ဘဝကို ရှင်းလင်းဖော်ပြစရာ
စာကြောင်းတချို့ရှိလေရဲ့
ဒီလိုလေ။
ဘယ်သူ့အတွက်ရယ်လို့ မရည်ရွယ်ဘဲ
လင်းလက်နိုင်သမျှရဲ့ အဆုံးစွန်
ဝင်းပနေတဲ့ ကောင်းကင်ကြီးက လှလို့။
အာဏာရှင်ကြီးတစ်ယောက်က
အဲဒီကောင်းကင်ကြီးကို
သူ့ရဲ့ရှိန်ပိန်အရက်ခွက်ထဲထည့်
နှစ်နှစ်ခြိုက်ခြိုက် သောက်ပစ်လိုက်တယ်။
ပညာတတ်တွေကတော့
သူတို့ရဲ့ ပြဌာန်းစာအုပ်ထဲထည့်
ရွှေဘောင်ခတ် နှောင်ဖွဲ့ထားကြလေရဲ့။
သူဆင်းရဲကတော့
ညစာအဖြစ် တစ်ဝက်ကို စားသောက်ပြီး
ကျန်တစ်ဝက်ကို
မနက်အတွက် သိမ်းထားလိုက်တယ်။
ကျနော်ကတော့
ဖြစ်ပျက်သမျှကို ငေးမောတမ်းမက်
အားလုံးအတွက်ရည်စူး
နွေဦးပေါက်ကဗျာ ရေးဖွဲ့ချင်သူပေါ့။
ကဲ ဘယ့်နှယ့်ရှိစ မိတ်ဆွေ
လမ်းတူတယ်ဆိုရင်
လာသွားကြစို့။

(၁)
ငါတို့
လမ်းလျှောက်ကြမယ်။
ဘယ်ကိုရယ်လို့ ဦးတည်ချက်မထားဘဲ
ဘယ်မျှရယ်လို့ ကန့်သတ်ချက်မရှိဘဲ
ငါတို့လမ်းလျှောက်ကြမယ်။
(၂)
ငါတို့ရဲ့ခြေထောက်တွေက
ဒူးထောက်ရိုကျိုးရတာထက်
လှုပ်ရှားသွားလာ
ညောင်းညာရတာကို ပိုနှစ်သက်သတဲ့။
ငါတို့လက်မောင်းတွေက
နောက်ပစ်ငြိမ်သက်ရတာထက်
ဘယ်ညာလက်လွှဲ ရဲချင်သတဲ့
ငါတို့မျက်ဝန်းတွေက
ရင်ဆိုင်တိုက်ခိုက်တဲ့လေကို ကြည့်ချင်သတဲ့။
ငါတို့နှလုံးသားက
ဆုံးမစာအုပ်တစ်ထောင်နဲ့
ဟန်ဆောင်ယဉ်ကျေးရတာထက်
ရိုးသားမှုနဲ့သွေးထွက်ချင်သတဲ့။
ဒါပေမဲ့လည်း
ဘဝထဲမှာ နေမြဲနေရင်း
အသက်ရှုသံတွေ ကြီးပြင်းခဲ့
ရင်ခုန်သံတွေ ငြီးချင်းဖွဲ့
စက်ရုပ်လို ကတတ်ခဲ့ပြီပဲ
လူတစ်ယောက်လို လမ်းလျှောက်ဖို့တော့
အခွင့်အရေး နည်းခဲ့တယ်။
(၃)
ရှေ့နောက်ဝဲယာက
လမ်းလျှောက်လာကြတဲ့
မြို့ပြရဲ့ သရုပ်ဆောင်များခင်ဗျား။
အားပါးတရ လက်လွှဲကြပါ
ဘဝဆိုတာ
ဒဏ်ရာတွေနဲ့ ဖွဲ့စည်းထားသမို့
ခြေလှမ်းတွေရှေ့မှာ
ခလုတ်ကန်သင်းတွေ ရှိနေမှာပဲ
ဝံ့ဝံ့ရဲရဲ လှမ်းကြပါ။
ခင်ဗျားတို့လည်း
မြို့ပြဇာတ်ခုံရဲ့ တစ်ထောင့်တစ်နေရာမှာ
လက်လျှော့ကြေကွဲခဲ့ရသူတွေပဲ မဟုတ်လား
အထင်မှားမိရင် ခွင့်လွှတ်ပ။

မိုးစက်တို့ဝေ၊ မြေသို့ခ၍
ဝဿန်လင်္ကာ၊ ခါကောင်းပါ၏။
ရွက်ဟောင်းတွေကြွေ၊ ရွက်သစ်ဝေလို့
နွေဦးရောင်ဖြာ၊ ထွန်းလင်းပါ၏။
သစ်ရွက်တို့စွေ၊ နှင်းရည်စက်တို့
ပက်ဖျန်းချိန်ခါ၊ မြူနှင်းမှုန်၏။
လပေါင်းတစ်ထောင်၊ သာပါသော်လည်း
နေမင်းရောင်ဝါ၊ ဂုဏ်ဆောင်ပါ၏။
အရှိန်အဝါ၊ တောက်ပသော်လည်း
ပညာမတတ်က၊ ဆင်းရဲပါ၏။

အရောင်လှတဲ့ လိပ်ပြာငယ်
စုပေါင်းပျံနေတယ်။
လေဟုန်စီး၍ ပျံတက်ရင်း
သစ်ပင်ပေါ်မှဆင်း။
စိမ်းပြာလဲ့လဲ့ ရေကန်ဆီ
သူလေးသွားနေသည်။
လိပ်ပြာပျော်တဲ့ရေကန်လေး
ငါလည်းသွားချင်သေး။

တ ‘စု’တဝေး၊ အ ‘တု’လေး
အ ‘ပြု’တွေးနဲ့ရေး။
‘စု’ ထားစာပေ၊ ‘ တု’ယူလေ
‘ပြု’မူလေးနဲ့ရေး။
‘စု’ပါ ‘တု’ပါ
‘ပြု’စုကာဝါသနာနဲ့ရေး။
အမျိုးဘာသာ၊ သာသနာ
အမျိုးဂုဏ်နဲ့မြှင့်တင်ပါ။
စာပေပညာ၊ စေတနာ
စာပေဂုဏ်နဲ့မြှင့်တင်ပါ။
နိုင်ငံအကျိုး၊ ရွက်သယ်ခါ
ဇာတိဂုဏ်နဲ့ မြှင့်တင်ပါ။

နှလုံးသားရဲ့ချစ်ခြင်းခံစားမှုနံရံတွေ
ရင့်ရော်နေပြီလား။
နှလုံးသားရဲ့လိုအပ်ချက်တွေ
ဦးနှောက်ကမေ့ထား
အတိတ်ရဲ့ကောက်ကြောင်းအချို့
နွမ်းကျေမွလို့သွား။
မလန်းတော့တဲ့ အာရုံက
နိဂုံနောက်မှာထား။
ရှုံ့တွနေတဲ့ အရေးပြားအက်ကွဲပါးပိန်ကို
နမ်းရှိုက်ဦးမှာလား။

ငါနဲ့မှန် ရင်ဆိုင်မိ
မှန်ထဲမှာ သိခဲ့တယ်။
မှန်ပေါ်က အဘိုးအို
စိတ်ကပျို ရုပ်ကအို
ခေါင်းပေါ်က ဆံပင်ညို
အဖြူရောင်ထင်နေဘိ
ငါမသိခဲ့လေတယ်။
ငါးရိုးဝါးလာတဲ့သွား
ထမင်းဝါးလို့မကောင်း
ဇရာတွေထောင်းပြီပေါ့။
ခြောက်ကပ်ကပ်အသားရေ
ပါးရေနာရေတောင်တွန့်
ငါအားတွေမရွံ့သေး
ကဗျာတွေရေးဦးမယ်။
အို ကလောင်နဲ့ဖြိုခွင်း
စကြာဝဠာတောင် အရောင်လက်
တိုင်းပြည်အတွက် အရောက်တက်
မနက်လင်းလက်စေတယ်။
ဖန်တီးတဲ့ သူကအို
ကဗျာက နုလျက်ပျို
တေးအလှသီဆိုရင်း
ကလောင်တံ မှောင်ယံခွင်း
ကလောင်ကိုင်ရင်း ရှေ့ဆက်နင်းမယ်။

ကဗျာပညာ မင်လွန်းစွာကြောင့်
ခန္ဓာချို့ယွင်း နာအိုမင်းလျက်
ဘယ်နင်းညာမြှောက် ကားဂိတ်ရောက်အောင်
စိတ်ရှေ့ဆောင်သည် ဖိုးမောင်ရေးစပ်ချင်သမို့ပါတည်း။
ပြေးခပ်လျှင်လျှင် အရင်တက်ထား
ထိုလိုင်းကား၌ ခြေဖျားထောက်ထောက်
လက်မြှောက်မြှောက်နှင့် ဟိုရောက်ဒီယိမ်း
ကားကူဟိန်းဟောက် ရှေ့နောက်ထိုးတိုး
မကြည့်ဆိုးလည်း အမျိုးသာကီ
ဘာမထီမို့ စိတ်ရည်မဖောက်
မေတ္တာရောက်သည် ပန်းပေါက်သည်သို့ပါပေတည်း။
ဆူးလေမြတ်ရှင် ဝိုင်းကွေ့ဝင်ပြီး
မနီးမှတ်တိုင် လက်ကိုကိုင်၍
မငိုင်ချက်ချင်း အမြန်ဆင်းဟု
သူမင်းကြား မှတ်ယူထားသို့
သူ့ကားပေါ်က မြန်မြန်ကြွလို့
တွန်းချပို့လည်း တို့ကျွန်မျက်မွဲ
သည်းခံရဲသည် မဆဲလျှင် ဖြစ်သမို့ပါတည်း။
အားဆစိတ်ခိုင် ခပ်ယိုင်ယိုင်ဖြင့်
ဆွဲကိုင်လက်ရမ်း လှမ်းပြီးလှမ်းသည်
ထက်နန်းစာပေ ဗိမာန်သို့ပေတည်း။
စိတ်ကြံလို့သာ ရောက်ရှိလာပြီ
ဒု-ထပ်ညီမှာ ရေကြည်တွင်းမှ
နှလုံးလှဖြင့် သုံးရခါခါ
အေးမြရာသို့ ဖန်ဝါနေမင်း
အရောင်ပြင်းမှ ချက်ချင်းသီတ
လစန္ဒသို့ ကြီးစွာမီးပုံ
ရေခဲအုံသို့ ပူကြုံခပင်း
ပျောက်ဘိကင်းလှစ် လယ်တွင်းစောချစ်
ထိုင်ကာဟစ်ပြီး အချစ်ဆရာ
မြင်းမူဌာက ကဗျာခေါင်ရိုး
မောင်နိုင်မိုးလည်း ဖြိုးဖြိုးမစဲ
ငယ်ကတဲ(တည်း)နှင့် ခုလဲ(လည်း)စပ်လာ
ထပ်တစ်ရာလား ကဗျာဓားကို
ရွတ်ထားရွရွ သီဆိုပြ၍
မနရွှင်ပျော် သာဓုတော်ကြီး
မြင်းမိုရ်ဟီးအောင် စည်တီးဆောင်မည်
လူ့ဘောင်ပြည်လုံး ညံစေသတည်း။

မေမေ့မေတ္တာ၊ နှိုင်းဆိုရာမဲ့
ဝမ်းကြာတိုက်ဝယ်၊ လူမမယ်ခင်
သွယ်သွယ်ကြုံရ၊ ဝဋ်ဒုက္ခကို
ရွှန်းမြလနှယ်၊ စိတ်မှန်းရွယ်၍
ကာကွယ်စောင့်ရှောက်၊ လူလားမြောက်အောင်
မကြောက်သေဘေး၊ ရင်မှသွေးကို
အလေးခံကာ၊ လွယ်ရရှာသည်
ကြင်နာဝေဖြာမေ့မေတ္တာ။
မွေးဖွားသန့်စင်၊ လူဖြစ်စဉ်ဝယ်
သိမြင်အပ်ရာ၊ တတ်ပညာကို
ညွှန်ကာသင်ပြ ၊ ဘဝလှရာ
ဆုံးမရှာသူ၊ အမေဟူကား
သွင်တူလမင်း၊ ငွေရောင်ဆင်းနှင့်
ထွန်းလင်းတောက်ပ၊ အေးမြလှ၍
စမ်းကျရေနှယ်၊ မေတ္တာသွယ်။
အရွယ်ရောက်လာ၊ အချစ်ရှာ၍
အိမ်ရာထောင်ထား၊ ခွဲခွာသွားလည်း
ပွားများမေတ္တာ၊ ဆုတောင်းကာဖြင့်
လာရာမျှော်မှန်း၊ စိတ်မှာတမ်းတ
အလွမ်းမျက်ရည်၊ ကြိတ်၍သီကာ
မမီနိုင်ရာ ၊ ပြိုင်သူသာရှုံး
မှန်ရာဖွဲ့ထုံး၊ မေမေ့ပြုံး။
အနန္တဂိုဏ်းဝင်၊ ကျေးဇူးရှင်ပင်
ဂုဏ်အင်မြတ်စွ၊ မေမေ့လှသည်
နေစပျောက်ကွယ်၊ မှောင်သည့်နှယ်လည်း
ညှိုးရော်မနွမ်း၊ မေတ္တာပန်းဝေ
လန်းဆန်းနေမှာ၊ အစဉ်သာမို့
မကွာရိုကျိုး၊ စဉ်ရှိခိုးမည်
မြတ်နိုးတည်လျက် သမီးတွက်။

ကျောက်သင်ပုန်း ကျောက်သင်ပုန်း
ရှေးခေတ်သုံးတဲ့ ကျောက်သင်ပုန်း
ကျောက်သင်ပုန်းနဲ့ ဘာလုပ်တယ်
စာရေးစသင်တယ်။
ထိုခါမှကွယ် နောင်တစ်ခေတ်
စာဆိုရှင်ကြီးဖြစ်။
ကျောက်သင်ပုန်း ကျောက်သင်ပုန်း
ခုခေတ်သုံးတဲ့ ကျောက်သင်ပုန်း။
ကျောက်သင်ပုန်းနဲ့ဘာလုပ်တယ်
ဂိမ်းတွေကစားတယ်။
အသားတွေဖယ်၊ အရိုးချစ်
ကျောင်းစာ တာဝန်လစ်၊
နှောင်းခါ မျက်လုံးနစ်။
ကျောက်သင်ပုန်း ကျောက်သင်ပုန်း
ခုခေတ်သုံးတဲ့ ကျောက်သင်ပုန်း
ကျောက်သင်ပုန်းနဲ့ ဘာလုပ်တယ်
သုတရှာမှီးတယ်။
ကမ္ဘာကြီးဝယ် နောင်တစ်ခေတ်
စွယ်စုံရှင်ကြီးဖြစ်။

ကျွန်မနေတာ ဗဟန်းမှာ အမေစုအိမ်နဲ့
နီးနေတာ
မေစုဟာ၊ ဗိုလ်ချုပ်သမီးမို့
အမျိုးသမီးထုတွက် ဂုဏ်ယူစရာ။
ကမ္ဘာကျော်တဲ့ အမေစုဟာ၊ သတ္တိရှိလို့ပါ။
မြန်မာပြည်ရဲ့ ဂုဏ်ယူစရာ ဒေါ်စုရှိနေတာ
ပြည်သူ့အပေါ် မေတ္တာထား
ကိုယ်ကျိုးစွန့်တာများ။
တစ်ကမ္ဘာလုံးကဂုဏ်ပြုတာ၊ အမေစုလုပ်ရပ်ပါ။
မြန်မာပြည်ရဲ့၊ ဂုဏ်ယူစရာ
အောင်ဆန်းစုကြည်ပါ။
ဗိုလ်ချုပ်သမီး အာဇာနည်
အောင်ဆန်းစုကြည်လာပါပြီ။
ဗိုလ်ချုပါအမည်ဘယ်လိုခေါ်
အောင်ဆန်းဗိုလ်ချုပ်နော။
ကိုလိုနီလက်အောက်၊ နှစ်တစ်ရာ
ကျွန်သပေါက်ဖြစ်ခဲ့တာ။
သူ့ကျွန်ဘဝ နေမရ
စုပေါင်းတော်လှန်ကြ။
ဗိုလ်ချုပ်သီး အမေစုက
အောင်ဆန်းလိုပဲဗျ။

ဧရာဝတီ ဧရာဝတီ၊ အမိကဲ့သို့ ဧရာဝတီ။
ကျေးဇူးတရား အလှများနှင့်
သူ့အကြောင်းကို ပြောရင်မပြီး
ရေစီးအလား စဉ်ဆက်များ၏
ကြာခဲ့ပါပြီ ဧရာဝတီ။
အို ဧရာဝတီ ဧရာဝတီ
စစ်ကိုလည်းကြုံ၊ အဖုံဖုံသည်
ကြုံခဲ့ဆုံခဲ့ဖူးခဲ့ပါပြီ။
အော် ဧရာဝတီဆိုခဲ့ပါပြီ
ငိုခြင်းရှည်တို့ နေ့တေးညတေး
စစ်ဘေးစစ်ရေး၊ ရောရောထွေးထွေး
နေ့မှာလည်းငို၊ ညလည်းငိုနှင့်
အမေငိုခဲ့တာကြာပြီပဲ။
အင်း သက်ပြင်းသံပြင်း ဒီငိုခြင်းတွေ
သံစုံထွေပြီ ဆိုဆိုငိုငို၊ အမေဆိုခဲ့။
အိုး ဘယ်လိုဘယ်ကံ ဖန်လာစေဦး
အမှိုက်သရိုက် အလိုက်အထိုက်
စီးခဲ့ရေစီ မြောပြီး မြောပြီး
သိမ်းဆည်းမထား သွားစေသား။
အယ် အမေ့ကိုလေ ပိုင်းတစ်ပစ်ပြီး
ဟိုမယ်ဒီမယ် ရေကာတာဆည်
သွယ်သွယ်မပြီး ငြီးငြီးဆန္ဒ
အမေ့အလှ ပျက်စီးခဏ
ကြည့်ကြကြုံကြ ဆိုးလှပါသည်
ဘာကိုလိုလို ဆိုဦးစို့။
အလိုအမေ့ရင်တွင်း သက်ဆင်းဖြားခံ
မချွင်းမချန်၊ ပြောချင်ပြန်လည်း
အမေ မပြောသာခဲ့ပြီ။
ငိုသာငိုကြွေး၊ ငိုတေးဖြစ်ဖြစ်
ချိုသာဆိုအေး၊ ချိုတေးဖြစ်ဖြစ်
ဖြစ်ပုံပျက်ပုံ၊ အလုံးစုံကို
ဘယ်လိုကြုံကြုံ၊ အမေမဖြုံ
ဖြစ်အင်လည်းစုံ၊ အမေ့ပုံကို
ဘယ်ခါကြည့်ကြည့် ရင်မှာထိသည်
အိုဘယ့် အမေသည် ဧရာဝတီ။

မြေ၌နေသူ လူတို့မူကား
ထိုလူယိုပစ် မစင်ညစ်များ
စဉ်စစ်မလျော် မြေ၌ပေါ်၏။
မြေသည် ငြင်းဆန် လက်မခံဟု
တုံ့ပြန်သည့်စိတ် မယိုဖိတ်ခဲ့
ညှိုးငယ်စိတ်မရှိ တည်ငြိမ်ဘိ၏။
လူတို့သည်ပင် အလှဆင်လို
ပန်းပင်ပျိုးစိုက် မြေပေါ်၌တည့်
ကန့်ကွက်တွန်းလှန် မငြင်းဆန်ခဲ့
တစ်ဖန်လိုလား မရှိငြားတည့်။
ကောင်းဆိုးနှစ်တန် ပြန်အလှန်ကို
ရည်သန်စိတ်တွင်း မသွတ်သွင်းခဲ့
မြေနည်းထုံး ပမာသုံးရန်
လုံးလုံးဆန္ဒ လွန်ပြင်းပျ၏။
သာဓုသံမြည် ဝေဝေစည် လော့။

ရန်ကင်းမြို့ရဲ့ တည်နေရာ
အရှေ့ပိုင်းဒဂုံမြို့နယ်ပါ။
အနုပညာရှင်အများအပြား
ဒို့ရန်ကင်းမှာရှိပါသလား။
သာယာလှတဲ့ အင်းလျားကန်
ဆီဒိုးနားဟော်တယ်နဲ့ မျက်နှာချင်းဆိုင်။
အထင်ကရ ရန်ကင်းဈေး
အနောက်ရန်ကင်းမှာရှိနေသေး။
သတ္တုတွင်းရုံးနေရာ
ကလေးဆေးရုံဖြစ်သွားတာ။
အရှေ့အနောက်ပိုင်းခြားထား
ဂျိုးဖြူပိုက်လုံးကြီးပါလား။
ရန်ကင်းမြို့ရဲ့ ကျက်သရေဆောင်
မိုးကောင်းစေတီ ဖူးရအောင်။
ဂွတ္တလစ်ဈေးရဲ့ နေရာဟောင်း
ရန်ကင်းစင်တာမှတ်လို့ကောင်း။
ရန်ကင်းသားဖြစ်တာ ဂုဏ်ယူစရာ
ဘယ်နေရာရောက်ရောက်မမေ့နိုင်ပါ။
အဝေးရောက်ငယ်သူငယ်ချင်းများ
ရန်ကင်းမြို့ကို ပြန်လာပါလား။

အကြည့်ချင်းဆုံ၊ စိတ်အာရုံတွင်
သည်းငုံပွင့်ဖူး၊ အချစ်ဦးမို့
အရူးအမူးချစ်မိသည်။
ရယ်ရယ်မောမော၊ တသောသောလျှင်
သူ့ပြောသံလေး၊ စိတ်အတွေးနှင့်
မဝေးတော့ဘူးထင်မိသည်။
ချိုရွှင်ပျပျ၊ တဖွဖွပင်
နှုတ်မှမြည်တမ်း၊ မှာချင်စည်းလည်း
အလွမ်းမျက်ရည်ဝေမိသည်။
တစ်နေ့မပြတ်၊ မမေ့ရက်ကြင်
နှစ်သက်ရင်မှာ၊ ချစ်ချင်ပါလည်း
ရှည်ကြာရက်များဆွေးမိသည်။
တွေးတောစိတ်ရည်၊ နှုတ်မတည်လည်း
ယုံကြည်လေးမြတ်၊ အသက်ဆက်၍
ချစ်တတ်သူမှာယုံမိသည်။
ဆုံးဖြတ်ချက်ချ၊ မမေ့ကြကြေး
ငွေလသာလျှင်၊ မောင်မယ်ကြင်ဖို့
သူပင်စေစားခဲ့တော့သည်။
မယုံမရဲ၊ စုံညီနွှဲပျော်
ချစ်ပွဲမျှော်ရည်၊ ခရီးသည်လမ်း
လျှောက်မည့်လက်ကမ်းပေးမိသည်။
အသက်ထက်ဆုံး၊ ပစ်မမုန်းဘူး
အပြုံးချိုမြ၊ ချစ်လက်စကို
ဖြတ်မရအောင်ခိုင်ခဲ့ပြီ။
ပြန်လည်တမ်းတ၊ တို့ဘဝကို
မှန်းဆကြည့်သော်၊ ဆယ်စုကျော်သည်
ချစ်ဖော်သက်တမ်းဆက်ခဲ့ပြီ။

တိုင်းဧရာရွှေ
သာယာဝေ
ရွာတန်းရှည် “တပင်ချောင်း”မြေ။
ရိုးဖြောင့်ဖော်ရွှေ
ကရင်ဆွေ
ရိုင်းပင်ချစ်ဆွေ တူယှဉ်နေ။
သာသနာမွေ
ထိန်ပါပေ
“ရွာဦးစေတီ”သိသက်သေ။
မင်္ဂလာတွေ
သင်ပါချေ
ရွာလယ် “ဘုန်းကြီးကျောင်း”မှာလေ။
ရိုးရာမသွေ
ထိန်းသိမ်းစေ
“ကောက်သစ်စား”လို့ နှစ်ကူးပေ။
ရှေးထုံးနည်းထွေ
ရိုးရာမွေ
“လိပ်ပြာခေါ်ပွဲ” နွှဲကြပေ။
ယာဉ်ကျေးမှုမွေ
ကမ်းဆင့်စေ
စုဖွဲ့ “ဒုံး”က မြိုင်လှပေ။
လှော်ခတ်ရဲစေ
ညီနောင်တွေ
“ရွေး” ပေါ် “ဝါး” တစ်လုံးနဲ့လေ။
တံတားလမ်းမြေ
ကန်တွင်းရေ
စုပေါင်းအားနဲ့ တည်ခဲ့ပေ။
ရွာကျက်သရေ
လွန်တင့်နေ
ကျောင်းတက်ခေါင်းလောင်းသံတွေဝေ။

မထူးဇာတ်ခင်းပြီး
အဖြစ်မှန်ကို သိုးရေခြုံ
လုံပြီအထင်နဲ့ ကခုန်ကြည့်
ဇွတ်မှိတ်လို့ ကြိတ်ကာမျို
ဆို့နင့်နင့်ရင်မှာ
ဝေဒနာတစ်ချက်
ခါးသက်သက်ဆိုပေမယ့်
ပျားစက်လို့ထင်ခဲ့
လတ်စသတ်တော့ မိုးခါးရေပဲ။

ဒဏ်ရာအားလုံးရဲ့အဖြေက မပြတ်သားခြင်း
တရွေ့ရွေ့ချဉ်းနင်းလာတဲ့ ခြေလှမ်းများ
မလာနဲ့တားဖို့လဲ အင်အားမရှိ
အဆုံးထိခွင့်ပြုဖို့လဲ သတ္တိနည်း
ဟုတ်တယ် ကိုယ်ကမရဲဝံ့ဘူး
နောက်ပြီး နည်းနည်းလဲ ရုးနေသေးတာ
မာကျောအေးစက်တယ်လို့တော့ မစွပ်စွဲနဲ့
ဘယ်လောက်ထိရှိခဲ့ဖူးမှန်း မသိရင်
ရင့်ကျက်ချင်ယောင်ဆောင်တယ်ဆိုတာ
ထုံဆေးကြောင့် မနာကျင်ရသလိုမျိုး
အာရုံခံနာဗ့်ကြောတွေကို ခိုးယူဖွက်
ဝေဒနာ မသိရုံသက်သက်မျှသာ။

ဝါကျွတ်ချိန်ခါ ၊ ပြည်မြန်မာတွင်
သူငါအများ၊ ပျော်ပျော်ပါးပါး
ဘုရားဖူးကြ၊ လှူဒါနလည်း
ပြုကြပါမည်၊ မြန်မာပြည်ဖွား
သည်မြန်မာများ၊ သတိထားဖို့
မှာကြားလိုရာ၊ ရှိနေပါသည်။
ထိုရာသည်ကား၊ သမီးသားတွေ
မျိုးခြားဘာသာ၊ ပြောင်းသွားကာပင်
မျိုးဘာသာပျက်၊ ဖြစ်သွားချက်ကား
ရေတွက်မရ၊ များပြားလှသည်။
ထို့အတွက်ပင်၊ မြဲအစဉ်သာ
စိတ်တွင်စွဲထား၊ မိဘများက
ဝတ်ငါးပါးနှင့် ၊ သားသမီးများ
ဝတ်ငါးပါးကို ၊ ထင်ရှားမပျက်
ထိန်းသိမ်းလျက်ပင်။
ဆက်လက်၍သာ
ဗုဒ္ဓဘာသာ ၊ မြန်မာပြည်မှာ
မြဲဖို့ရာနှင့်၊ မြန်မာမျိုးများ
မပျက်သွားရေး၊ ဦးစားပေးကာ
ကြိုးစားပါဟု ၊ မေတ္တာပွားကာ
ရေးသားပါသည်။
မြန်မာပြည်မှာ
ဗုဒ္ဓဘာသာ ၊ သာသနာသည်
မြဲစွာတည်လျက် ၊ အားလုံးကျန်းမာ
ရွှင်လန်းကာပင် ချမ်းသာကြပါစေသတည်း။

သူ့နယ်မှာလည်း ပွဲစာဆို
ကိုယ့်နယ်မှာလည်း ပွဲစာဆို
တို့ဆီမှာ ဝေဝေလျှမ်းပါတဲ့
မြန်ပြည်စို စာဆိုပန်းရယ်က
လန်းလျက်ပါကို။
ဆို အပြောတွေနဲ့
ဟောလေမကွဲ့ပညာကို
စာဆိုကပေး။
ခက်ခဲကိုကျော်
လက်တွဲကာတူပျော်ပျော်နှင့်
စာဆိုကျော် နတ်တော်လမှာလ
စာကဝေ ဟောတာတွေမှတ်ရအောင်
အပေါင်းအသင်း ရောင်းရင်းများရယ်
နားဆင်စို့လေး။

သံယောဇဉ် အမျှင်တန်း
ရှင်ခန်းတွေ ဘယ်လိုဖြတ်ဖြတ်
မမုန်းရက်နိုင်ပါဘူးကွယ်။
သိပ်ချစ်မိသူမို့
အပြစ်ဆိုကာ စိမ်းသွားလည်း
နှလုံးသားက အစဉ်သတိရနေသူပါ။
ဘဝဆုံးထိ ချစ်ကြမယ်လို့
ကတိစကားတွေ ဘယ်လိုဆိုဆို
ရှေးရေစက်ကံ နည်းခဲ့တာအမှန်ပါ။
ထားခဲ့လို့ နေခဲ့ရတယ်ဆိုပေမယ့်
ဝေးသွားခဲ့လို့ သတိရနေတာ
ချစ်သူ မသိလေရော့သလား။
လမ်းခွဲထားခဲ့ခြင်းရဲ့ ရလဒ်က
နာကြင်မှုတွေ ရင်မှာပိုက်လို့
နောင်ဘဝထိ ဆက်ချစ်နေမယ့်သူပါ။
အသည်းနှလုံးဆိုတာ
နုနယ်တဲ့အရာမို့
မရက်စက်ပါနဲ့တော့လား။
ရှောင်ဖယ်ကာနင်ထွက်ပြေးလည်း
အတင်းလိုက်ခွင့် မရှိတာမို့
အသည်းနှလုံးလက်ဆောင်ပေးလိုက်မယ်။

“ရွှေမင်းဝံ”တည့်
မည့်အမည်ထား၊ ဘိုးဘွားရိပ်သာ
နားခိုရာနှင့်၊ ကြည်သာအေးကြောင်း
ကောင်းမြတ်ဓမ္မ၊ တရားပြရာ
ယာယီမဏ္ဍပ် ဝါးသစ်ပေ။
မြို့မြောက်သို့လာ၊ မင်္ဂလာဒုံ
ဝါယာလက်ဗျို့၊ ကျိုက္ကလို့ရှင်
အမြင်သာစွ၊ မြို့ပြရပ်ရွာ
စိမ်းသစ်သာစေ၊ “ဂျိုးဖြူ”မြွေနှင့်
သောက်ရေသုံးရေ ဖြန့်သည်လေ။
ချစ်ခြင်းသံဝေ၊ မောင်မိုးဆွေနှင့်
မမေဇင်မြင့်၊ ဂုဏ်တင့်စေသား
စုလျားရစ်ပတ် ၊ ရက်မြတ်ချိန်ခါ
ကြွပါကြွပါ၊ ဆွေသဟာ
မင်္ဂလာလော်ကာဖြင့်ချွေ။
အဘဦးခင်၊ သက်ခြောက်ဆယ်တွင်
ကွယ်လွန်ပြောင်းသွား၊ ဘဝတစ်ပါး
ညှိုးငယ်စိတ်ထား၊ ဖိတ်ခေါ်ကြားသည်
တရားရှုမျှော် ၊ ကြွနာတော်မူ
အော်ရှာ လော်ကာဖြင့်လေး။
သခွားသီးသုပ် ၊ ရှောက်သီးသုပ်လေး
ရှုးရှဲဂွေးချို ၊ သွားရည်ယိုဖို့
မချို့သင်္ဘော ၊ မြင်းခွာရောရှင့်
ဟော လာပြီနော်၊ တကြော်ကြော်ခေါ်
ကလေးမျှော် လော်ကာတည့်လေး။
သာရေးနာရေး ၊ ဈေးလှည်းမဲဝေ
ရပ်မှ ထွေထွေ၊ သိကြစေမင်း
သတင်းကြေညာ၊ ပြည်ရွာသာကြောင်း
ခေါင်းလောင်းမမည် ကျယ်ဝေစည်၏
ဒူဝေဝေ “ မောင်းလော်” နှင့်လေး။

သင်ဆရာ
မြင်ဆရာ
မိန့်အမှာလျှင်
သွန်းဖြာတွေးဆ ၊ မြတ်ဂုဏ်လှဖို့
“ဘဝ”မြစ်ပြင် ၊ လှိုင်းသက်ဆင်ဖို့
“ရင်ခွင်”ရွှင်နူး၊ မြတ်ဂုဏ်ထူးဖို့
“ဖော်ကျူး” ထွန်းပ၊ နိုင်ငံလှဖို့
နိုးထမြော်မြင်၊ ပြည်သစ်လွင်ဖို့
ကြည်ရွှင်စိတ်ကူး၊ ဆန်းသစ်ထူးခြား
ဓိဌာန်အားဖြင့် ၊ စဉ်နိုးကြားဖို့
မွေးဖွားသွန်သင်၊ ရွှေလှိုင်းဆင်ကာ
ရွှေရင်ခုန်ထူး ၊ ရွှေစိတ်ကူးများ
ရွှေခြူးလင်္ကာ၊ ရွှေမြန်မာတွေ
ရွှေလွှာထွန်းတင့်၊ ရွှေဂုဏ်ဆင့်ဖို့
ရွှေဝင့်ဝါဝါ ၊ ရွှေမင်္ဂလာသွင်
အရောင်ဆင်သ ၊ လှဂုဏ်တင့်စေသော်။
ဂုဏ်ဆောင်ထွန်းပ ၊ လှဂုဏ်ဝင့်စေသော်။

ဖေဖေဒေါက်တာ
ချစ်ရတာ
သားလေးဟယ်ရီပါ။
မေမေတူးတူး
အချစ်ထူး
သားလေးတယ်ရီမြူး။
ပြုံးရယ်နေတာ
ချစ်စရာ
ပါးချို့လေးနဲပါ။
သားလေးကြီးရင် ဘာလုပ်မယ်
မေမေမေးချင်တယ်။
တိပါဘူးကွယ်မေမေရယ်
မံမံချားချင်တယ်။
ချားပြီးရင်ကွယ် ချော့အုံးမယ်
တားတားချူးပေါက်မယ်။
စားလိုက် ဆော့လိုက်
သူ့အကြိုက်
ခလေးဘာဝသူ့စရိုက်။
သားလေးကြီးရင် ဘာလုပ်မယ်
ဖေမေမေးချင်တယ်။
ယူတွေကိုချေးထိုးမယ်
တွားတွေနုတ်ပါမယ်
တားတားချေးတုမယ်
မပီကလာသူ့စကား
အဖေအမေချစ်တဲ့
တစ်ဦးတည်းသား။

အရေးပေါ်လူနာ
သေတော့မှာ
မြန်မြန်လုပ်ပါဗျာ။
ခဏနေရင်
ဆရာလာ
သက်သာသွားမှာပါ။
မလာခင်မှာ
နာလိုပါ
မခံနိုင်တော့ပါ။
နာလျှင်မနှေး
မေ့ဆေးကျွေး
ပျော်အောင်သိပ်ပေး
အမေ့တေး။
မဟုတ်ရပါ
ချစ်လူနာ
ဆရာကယ်မှာပါ။
ဆရာကယ်ဖို့
အဖြေထုတ်
ဆရာက ငုတ်တုတ်။
ငုတ်တုတ်မလို
ငွေပဲလို
ထုတ်ပါမနှေး၊ အခုပေး။

မကျိုမချက်
စိမ်းသက်သက်ကို
နှစ်သက်ပါလျှင် သင်သောက်ပါ။
ကျိုချက်ပြီးမှ
သင်သောက်ရလည်း
များလှအာဟာရ ရမည်မှာ။
တစ်မျိုးဖောက်ချဉ်
ဒိန်ခဲပင်
သုံးလျှင်ကျိုးများရှိလှစွာ။
ကျိုချက်ပျစ်နှစ်
မလိုင်ဖြစ်မှ
အပြစ်ဟုထင်
မကောင်းမြင်သည်
နို့တွင် အလျဉ်းပြစ်မရှိပါ။

မိခင်မာတာ ၊ ပြည်မြန်မာ၏
သည်းချာရင်နှစ် ၊ မှန်ကင်းဖြစ်သည်
သစ်ဆန်းထွေစုံ ၊ မြို့ရန်ကုန်။
သမိုင်းရှည်လျား၊ ပြည်ထောင်အားဖြင့်
ပြည်သားပြည်သူ၊ ချစ်ကြည်တူမျှ
ထူထောင်ကြသည်၊ ပြည့်လှအမွန်
မြို့တံခွန်သည်၊ နစ်နွံစော်ကား
စနိမ့်ပါး၍ ၊ ထင်ရှားမြို့တော်
စင်စစ်သော်မှ ၊ ကြားသော်မကောင်းိျ
ဒုက္ခပေါင်းနှင့် ထောင်ထောင်းညက်ကြေ
ဆင်းသက်လေပြီ၊ ပျက်လေအခင်းဒုက္ခတွင်း။
အမိမြို့တော်၊ သနစ်ဖော်သော်
ခေါ်သည်ပညတ်၊ လင်ပစ်အပ်သည်
လစ်လပ်တစ်ခု ၊ ရင်ကိုထုလို့
စုစည်းလက်အား၊ သမီးသားဖြစ်
အားထားလေရာ၊ ရွှေပြည်သာ။
သခင်စွန့်ငြား ၊ မညည်းအားပြီ
သားချစ်ဒဂုံ ၊ တောင်မြောက်စုံရာ
ရဂုံသာထီး၊ လှိုင်သာကြီးကို
တနည်းနောက်ကျန်၊ ရွှေပေါက်ကံနှင့်
အမြန်ခေါ်လာ၊ ရွှေပြည်သာရယ်
မကြာယခု၊ ဘုခရုတို့
လူမှုပညာ၊ စားစရာပင်
ခါးမှာဝတ်ကင်း၊ ကျန်းမာယွင်းသည်
မင်းရဲသခင်မြင်စေချင်။
ဇနီးချန်ရစ် ၊ သားချစ်သမီး
ပစ်ခွာပြီးသော်၊ နေပြည်တော်ယိမ်း
ချော်ကာတိမ်းသည်၊ ပြည်ထိန်းမျက်ရှင်
မြတ်သခင်တို့ ၊ မြင်လှည့်စေချင်
ကောင်းစေလွင်သစ် ရန်ကုန်ခေတ် ။

ထနောင်းပင်လေးက ရွာအဝင်
ရေချမ်းအိုးနှင့် အလှဆင်။
ညောင်ညိုပင် ရွာအရှေ့ဖျား
စေတီများနှင့် ပူဇော်ထား။
အထက်တန်းကျောင်းလေးက ရွာထိပ်မှာ
ကလေးများနှင့်ပျော်မွေ့စရာ
ကျောင်းသူကျောင်းသား တပည့်များ
ပညာရေးတွက် လွန်ကြိုးစား။
ရွာကလေးကို အလှဆင်
လယ်ယာလက်မှုလုပ်ငန်းခွင်
တေးငှက်သံစဉ် မြူးရွှင်ပျ
ကျေးလက်တို့ရဲ့ သဘာဝ။
သစ်ပင်လေးများ စိမ်းစိုစို
ရွာကလေးသို့ လာစေလို
လာပါလို ခရီးမဝေး
ကျွန်တော်တို့ရဲ့ ရွာကလေး။

ရင်ခွင်ထဲက လူလေးငယ်
ချစ်ဖို့ကောင်းလှတယ်။
သားငယ်လေးရယ် ငိုပါနဲ့
မေမေချော့မယ်ကွဲ့။
ဆိုးနွဲ့ပြီးတော့ ငိုတဲ့ခါ
မေမေစိတ်မောတာ။
တော်ကြာ ဖေဖေပြန်လာတော့
လည်လည်သွားမယ်ပေါ့။

လောဘအတွက်
ဒေါသထွက်နေတဲ့ သူတွေ
သောကအတွက်
မောဟဖက်နေတဲ့ သူတွေ
လောကအတွက်
ဩချဖို့ခက်နေတဲ့ သူတွေ
ဒါကိုလည်းပဲ၊ သဘာဝတရားလို့
ဆိုကြပါစို့။

ဝသုန်မြေထက်၊ အကြွေဆက်တဲ့
ရွှေရွက်တွေကြား၊ ချောက်ချား
မြောက်မြားစွာသော၊ ရွက်ကြွေတောကို
နှမြောတမ်းတ၊ နွမ်းလျလျဖြင့်
ငိုနေသလား သစ်ပင်အို။
စာနာသလို၊ ကြင်နာပိုလည်း
ပင်အိုရင့်ကျက်၊ တည်ငြိမ်လျက်ပေ
ရက်စက်လေခြင်း၊ ပြစ်တင်ရင်းနဲ့
မုန်းခြင်းမဖြစ်၊ စိတ်မညစ်သာ
ဖြစ်ပျက်ဆိုတာ ဓမ္မတာ။

သားသားချစ်တဲ့ မြန်မာပြည်
ရှုတိုင်းတင့်တယ်သည်။
အနောက်ဆီက သတင်းမွှေး
ဘင်္ဂါလီရဲ့ဘေး။
မြစ်ဧရာလေး ချစ်စရာ
မေခ၊ မလိခပေါက်ဖွားလာ။
ထိုနေရာလည်း မငြိမ်းသေး
လက်နက်သံတွေပေး။
လက်ပန်းတောင်းတောင်လည်း ဖြစ်နေတာ
ကိုဝမ်ပေါင်ရဲ့ကျေးဇူးပါ။
ဖော့စ်ပါးရပ်စ်ျတွေကို သူမထုတ်
မီးသင်္ကန်းသာထုတ်။
ရွှေလက်ကလေးနဲ့ခေါ်နေတာ
အေးအေးဆေးဆေးအနားလာ။
မလာရင်လည်း သဘောပဲ
ဘုလ် လက်နက်နဲ့ပစ်မှာပဲ။
လယ်ဆည်ဝန်လည်း မနေပါ
သူ့စကားလေးချစ်စရာ။
ထမင်းတစ်နပ်စာ လယ်သမား
အကြွေးဆပ်ပါလား။
တွင်းထွက်တွေလည်း ကုန်သွားပြီ
သစ်ငုတ်တိုတောင် မကျန်ပြီ။
ကျန်စရာဆိုတာ တစ်မျိုးတည်း
ကြွက်မြွေဖားတွေပဲ။
တိုင်းသူပြည်သား တို့တစ်တွေ
ဒါမျိုးတွေကို မကြိုက်ပေ။
ဒို့နိုင်ငံတိုးတက်ရေး
ဝိုင်းဝန်းကူညီ ဆောင်ရွက်ပေး။

တချို့ကနေ၊ တချို့ကည
အချိန်ကို နာမပြောင်း
ကာလအကြောင်းပြောနေကြတာ။
တချို့ကအသစ်၊ တချို့ကအဟောင်း
အမျိုးမျိုးနာမပြောင်း
အခွံဆောင်းနေကြတာ။
တချို့ကအကောင်း၊ တချို့ကအဆိုး
အကြောင်းနဲ့အကျိုးပြ
တောင်းဆိုနေကြတာ။
လာသွားစို့
ကမ်းလွန်နိဗ္ဗာန်ကျွန်းဆီ
ဗိမာန်စွန် ဘုံဖျားမှာ
သုညနဲ့ကရအောင်
ငြိမ်းချမ်းရေး တေးတစ်ပိုဒ်နဲ့
နတ်စောင်းရှင် စောင့်နေလေရဲ့။
သက်တံအနားသတ်မျဉ်းကြောင့်
အကျဉ်းကျတိမ်အောက်မှာ
အိပ်မက်ကိုလက်ပြန်မှောက်
မနက်ဖြန်ရောက်ဖို့
ဝိညာဉ်အစုံကို
ကြယ်မှုန့်နဲ့လဲပြီး
လာ သွားစို့
ကမ်းလွန်နိဗ္ဗာန်ကျွန်းဆီ။

မန်ကျည်းပင်လေး သီးတော့မည်
ဖူးတံဝင့်လို့ချီ။
ယိမ်းနွဲ့ဟိုသည် သူပြေးလွှား
ဘယ်သူစိုက်လို့ထား။
တို့ဘိုးဘွားတွေ စိုက်ခဲ့တာ
များစွအပင်ပါ။
ဝေဆာသီးတာ တို့ခူးစား
ကောင်းစွာ ပျော်လို့သွား။
တို့အားလုံးလည်း စိုက်ကြမယ်
နောင်ခါသားတွေ စားရဘွယ်။
အဲ့ဒါဆိုကွယ် သာယာမဆုံး
ကမ္ဘာမြေဝယ် ပျော်လို့ပြုံး။

ဝါကျွတ်လရဲ့ သည်ချိန်ခါ
မီးထွန်းပွဲတော်ပါ။
ပျော်ရွှင်စရာ သည်ညချမ်း
မီးရောင်ထိန်ထိန်လျှမ်း။
သီတင်းကျွတ်ရဲ့လပြည့်မှာ
လူကြီးကန်တော့မှာ။
ကျေးဇူးရှင်ဆရာများအား
အမြဲဦးထိပ်ထား။
အပြစ်ရှိလျှင် ကျေအောင်ပင်
နေ့တိုင်း ရှိခိုးချင်။
လေးစားဖွယ်ပင် မြန်မာများ
ဂုဏ်ယူထိုက်စေသား။

ကျွန်ုပ်အသက် ၊ ခြောက်ဆယ်ထက်မှာ
ရောက်နေပါပြီ ၊ သေမည်ဆိုလျှင်
သေပျော်ပါပြီ။
မသေခင်ထိ ၊ ဘဝင်ကိုထိ
လူတွေကိုသိ ၊ ပေးကြည့်ချင်တယ်။
တစ်နေ့သောခါ၊ သတင်းစာမှာ
စာရေးနည်းသင်တန်း၊ ဖွင့်စခန်းကို
ရွှင်လန်းရင်အေး ၊ ဖတ်ရသေး၏
စာရေးဆရာ ၊ သင်အပ်ပေးမည်
မြင့်မြတ်စေတနာ ၊ မြင်မိပါ၍
လျင်စွာမထောက်၊ ချိန်မီရောက်သည်
နောက်မကျ အချိန်ကောင်းတကား။
ပထမနေ့ ၊ ဖွင့်ပွဲနေ့က
ဆရာကြီးစကား၊ နာကြားရတော့
ရင်ထဲမှာအား ၊ တိုးပွားလာမိ
အသိတွေလက်၊ စွမ်းအင်တွေထွက်
အားအင်တွေဖြစ် ၊ စိတ်မညစ်ဘဲ
ဘယ်လိုတွေး၍ ၊ ဘယ်လိုရေးပါ
ဘယ်လိုနှုံး၍ ၊ ဘယ်လိုကုံးပါ
နည်းပေးလမ်းပြ ၊ အမှန်တွေပို့ချ
စေတနာဆန္ဒ ၊ ပေးဝေငှတဲ့
ဆရာ့စကား၊ ရင်ဝယ်ထားလို့
လူသားကောင်းကျိုး ၊ စဉ်သယ်ပိုးမည်
မျိုးချစ်ယောက်ျား ၊ ငါတကားဟု
ဝင့်ကြွားလိုက်ရပါသတည်း။

နေညိုညို
လေချိုသွေးတော့
မေပျိုအေးလှတယ်။
မလုံပေါင်
ခြုံစောင်လွှမ်းတော့
မေပျိုလွမ်းလှတယ်။
အိုကွယ်
ကိုရယ်ထွေးတော့
မေပျိုနွေးလှတယ်။

ရက်စက်ကြမ်းကြုတ်
ရမ်းမလုပ်
တဖြုတ်ဖြုတ်နဲ့ “ရှော”ကုန်ပြီ။
ပညာမျက်ကန်း
လူ့ပေါက်ပန်း
ရမ်းသမ်းမှန်းသန်း “ထော”နေသည်။
အမှောင်ခေတ်က
တို့ဘဝ
ဒုက္ခသည်လည်း “ပေါ်”ခဲ့ပြီ။
ဪ
ဤဖြစ်ဆိုးတွေ
ထပ်ပြီး “မွှေ”လည်း
ကြုံလာသမျှ
ရင်ဆိုင်ကြ
“စွမ်းစ” ကိုယ်စီရှိကြစေ။
ရှိပါစေသား ရှိစေသား။

မြတ်စွာဘုရား၊ ဟောကြားထားသည့်
တရားဒေသ ၊ နှုတ်ထက်ရက
ခဏခဏ ၊ တသသနှင့်
ရွတ်ရဖတ်ရ ၊ မှတ်ကြရဖန်
များလှပြန်သော် ၊ ရှိခိုးကော်ရော်
ဖူးမြော်ကြငြား ကုသိုလ်ပွားလိမ့်။
သံဃာ့ကျေးဇူး ၊ တရားထူးများ
ကြားဖူးကြိမ်ဖန် ၊ များလက်ပြန်သော်
ဘေးရန်အပေါင်း ၊ လှန်ပြန်ပြောင်း၍
သူကောင်းသူတော် ၊ ကောင်းကျိုးမျှော်ကြ
ပေါင်းဖော်မိတ်ဆွေ ၊ တိုးပွားပေလိမ့်။
မြင်းမိုရ်နှိုင်းယှဉ် ၊ ကျေးဇူးရှင်ဖြစ်
မိခင်ဖခင် ၊ ဆရာရှင်နှင့်
အမျှင်မပျက် ၊ ဘဝဆက်က
ရေစက်ဆုံကြ ၊ တွေ့ဆုံရလည်း
ဆပ်ကြကျေးဇူး ၊ အကျိုးထူးလိမ့်။
အနန္တဂုဏ် ၊ ငါးအင်စုံနှင့်
တွေ့ကြုံလာကြ ၊ ဤလောက၌
လောဘဒေါသ ၊ မောဟကင်းက
သုခဘုံစံ ၊ ဘဝဂ်ထံသို့
ရောက်ရန်မုချ သေချာကြလိမ့်။

နေဝင် နေထွက် ၊ ခါခါဆက်၍
ကျေးငှက်သံချို ၊ ကြိုင်တန်းညိုတွင်
မဆိုတစ်လှည့် ၊ ဆိုတစ်လှည့်နှင့်
ဆိုခဲ့ပြန်လည်း ၊ သည်းအူကွဲမျှ
စွဲလမ်းခေါ်ငင်၊ အဖော်မင်ငှက်
တေးစဉ်ဆက်၍ ချိုတော့သည်။
မိခင်ငှက်မ ၊ ဥဥချချိန်
ဘဝအသစ် ၊ သူလျှင်ဖြစ်ခဲ့
အစစ်မဟုတ် ၊ အမယ်ဘုတ်ချည်
ဇာတ်ရှုပ်သည်ကို ၊ ကျီးမဖိုကား
သိလိုငြားလည်း ၊ ချိန်ခါခွဲစဉ်
မျိုးကွဲအသွင် ထင်တော့သည်။
မိသားအစစ် ၊ သူမဖြစ်ခဲ့
အချစ်မဝင် ၊ အပြစ်မြင်ကာ
ရှောင်ကြည်ခွဲထွက် ၊ သင်းကွဲငှက်ငယ်
အားပျက်ခေါ်ငင် ၊ တေးသံစဉ်ကို
ချစ်ကြင်တစ်လှည့် ၊ လွမ်းတစ်လှည့်ဖြင့်
ဆိုခဲ့နွေမှာ ဖြစ်တော့သည်။

ဆွေမျိုးတော့ ရန်သူထင်
သူစိမ်းကြတော့ သူချစ်ခင်
အပြင်အဆင်က ငြိမ်းချမ်းရေး
လုပ်ရပ်ကတော့ စစ်ချီတေး။
ကြက်သီးထမျှ၊ မျိုးချစ်ပြ
အော်ကြဆောင်ပုဒ်၊ ထုတ်ပြီးထုတ်
အလုပ်မဖြစ် ၊ ကျွန်ဇာတ်နစ်။
အဖြူအမဲ ၊ မခွဲတဲ့ပန်းချီကား
တို့များအသည်း စွဲမြဲအက်ရာ
ပြဿနာအတွေးသစ်တစ်ခု။
ဆောင်နန်းအပေါ်
ယောင်ယမ်းကာ အန်ထုတ်ချင်ပေမယ့်
ဖြစ်တည်ရာ ကမောက်ကမက
ရင်ထဲမှာစု။

ပန်းပုဆရာ၊ လက်ကြမ်းပါလည်း
ရုပ်မှာချောစေချင်ပါ၏။
ပန်းပဲဆရာ ၊ အိုနေပါလည်း
ဓားမှာထက်စေချင်ပါ၏။
အုတ်ဖုတ်သမား ၊ မီးပျော့ငြားလည်း
ခံ့ညားခိုင်ခံ့စေချင်၏။
ကျောက်သွေးသမား၊ မသားနားလည်း
စိန်လားကောင်းစေချင်ပါ၏။
လက်ဦးဆရာ၊ မိဘမှာလည်း
ရင်မှာပေါက်ဖွား ၊ သမီးသားအား
ကြီးမားမေတ္တာ၊ ကရုနာနှင့်
လိုရာပုံသွင်း၊ ဖယောင်းမင်းသို့
ထွန်းလင်းတောက်ပြောင်စေချင်သည်။

သဲချောင်းလေးငယ်ငယ်
ဂိမ္မာန်လယ် ပူသလောက်
ခမ်းချောက်ပါဘူး။
ရွှေဖားငယ် အုံအင်
ပြုံးရွှင်ကာ သူသံပြု
မိုးတုလို့ မြူး။
ရွှေမိုးရယ် သည်းစဉ်
ချောင်းတစ်ခွင် ရေလျှင်နဲ့
မျောတဲ့ဒိုက်ဦး။
နွားကြန်စုံ၊ ဖော်သဟာ
ခုန်ပေါက်ကာ ပြေးတာရပ်
ချောင်းဖြတ်လို့ကူး။
ကိုင်းတောနား ရေအိုင်
တူပြိုင်ကာ ညီညီလှမ်းပါလို့
ကျွဲတို့အိုင်လူး။
ချောင်းထက်က တံတားဖြူ
နွားကျောင်းသူ လွန်ပျော်မြူး
တေးဟစ်လို့ကြူး။

မေမေ့မေတ္တာ၊ လမင်းပမာ
နှိုင်းယှဉ်တုလို့ မရပါ။
မေမေ့ရင်ခွင် အေးမြတာ
လမင်းယှဉ်လို့ မရပါ။
မေမေမရှိတဲ့ ရင်ခွင်ဟာ
လရောင်ဝေးတဲ့ညပမာ။
အသက်ရှည်လျက် ပုံရိပ်လေး
တစ်ရက်လောက်တော့ မြင်ချင်သေး။
ဆုတောင်းရင်သာအကြိမ်ကြိမ်ဆို
ကောင်းရာမွန်ရာ ဘုံဘဝကို။

ဒုံးဒုံးဒက်ဒက်
တုံးလုံးပက်လက်
သွေးချောင်းစီးလျက်
အာဏာရှင် လက်ချက်။
အုံးအုံးကြွက်ကြွက်
မီးခိုးဗုံးလက်နက်
သန်းခေါင်ညမှာ ဆူညံပွက်
လက်ပန်းတောင်းတောင် ဖြစ်ပျက်။

သေနတ်သံတွေ ပျောက်သွားရင်
ဒိုငြိမ်းချမ်းမှပင် ။
ဘဝင်အေးအောင် ကူသံပေး
ရွှေချိုးဖြူမလေး။
ပြည်ရေးသာဖို့ ဒို့တည်ထောင်
လူတိုင်းပင်ရွက်ဆောင်။
ပြည်ထောင်ဖွားတို့ညီပါမှ
ငါတို့ငြိမ်းချမ်းရ။
အေးမြစေရန် သူ့ကူသံ
ချိုးဖြူမလေးဟန်
အားမာန်ဖြည့်ကာ ညာသံပေး
ငါတို့ငြိမ်းချမ်းရေး။

ပုရွက်ဆိတ်လေး မောင်ဖိုးနီ
ဆန်စေ့လေးတွေ သယ်ပိုးချီ
ဘယ်ရာသီမဆို သူကြိုးစား
သားသားမီးမီး စားဖို့လား။
မြေကြီးတွေနဲ့ အိမ်ဆောက်နေ
ပုရွက်ဆိတ်တွေ ညီညာပေ
သူတို့တတွေ အလုပ်များ
သားသားမီးမီးနေဖို့လား။
ကင်းလှည့်တတ်တဲ့သူတို့တွေ
နေ့ညမအိပ် နေနိုင်ပေ
ပုရွက်ဆိတ်တွေ ရန်ဖယ်ရှား
မျိုးဆက်သစ်တွေ အတွက်လား။

ကဲဒါတောင်အောင်ခြေက မှန်းမရ
လွဲကာနောင် ဒီအဖြစ်ဆိုးတွေလို
မြဲသာဆောင် ကြည်သစ်ရိုး စိတ်တွေမြတ်သည်။
မျှော်လို့ငါ တမ်းကာတ
လွမ်းရတာ ကပိုကရို
စိတ်တင်ကြိုတွေးထားလေသမျှ
ခံစားမှုတွေ သဲရေကျသို့
ခုမှသိပြီ။
ပေတေကာ မှားမှန်းသိပေမယ့်
ရေသေမှာ အားစမ်းကြစေ “ဟဲ့”လို့
နေကြဖို့ ရေမကြည်
ဖြေမဆည် ကိုယ့်အမျိုးတွေပဲ။
စည်းမျဉ်းရယ်ဆန်
တိုးကြောက်လျှင် အကုန်ခံဖို့
ပြန်ကြုံရန် သေချာမလွဲ
ဝိုင်းညီလို့တွဲ။

နံနက်ချိန်ခါ ရောင်ခြည်သန်းတော့
ပန်းကလေးတွေ ပွင့်လိမ့်မယ်။
ငှက်ကလေးတွေ ချိုချိုတေးနဲ့
ဆိုတဲ့တေးသံ ကြားရမယ်။
တေးဆိုသံကို ပြိုင်ကာတွေးလို့
ကဗျာရေးဖို့ စိတ်ကူးတယ်။
ကဗျာကာရံ လှအောင်ရေးမှ
ကဗျာလေးက လှလိမ့်မယ်။
ကလောင်တံကို ကိုင်ကာရေးဖို့
ညီမလေးတို့ ကြိုးစားမယ်။
ကြိုးစားမယ် ကြိုးစားမယ်။

အရူးမလေး၊ မပိန်တာ
ပိန်ပိန်သေးသေး၊ သူ့ခန္ဓာ။
တစ်ကိုယ်လုံးမှာ၊ ပြာမဲမဲ
ချွေးတွေကရွှဲ၊ အင်္ကျီပြဲ။
မရဲတရဲရွာထဲလား
ကာလသားတွေ တွေ့တဲ့အခါ။
ကလေးတွေငေါက် ၊ ခွေးတွေချောက်
ပိန်တာ မျက်ရည်တပေါက်ပေါက်။

မွေးမေ့ရင်သွေး
သမီးလေးက
ကြည်အေးသံသာ
ခွန်းဆက်ပါသော်
ရင်မှာစမ်းနှယ်စီးသံတကား။
ချစ်သမီးလေး
မျက်နှာပေးက
ရွှင်အေးကြည်သာ
မေမြင်ပါသော်
ရင်မှာလနှယ်ဝင်းပတကား။
မွေးမေ့ရှုမငြီး
ချစ်သမီးက
တီးကွက်လှလှ
ကွေးအောင်ကသော်
ရင်မှာလှိုင်းနှယ်ထတကား။
မှန်တင်ခုံဝယ်
နံ့သာခြယ်ကာ
ချစ်ဖွယ်မူရာ
မေမြင်ပါသော်
ရင်မှာပီတိ
ဂွမ်းဆီထိနှယ်အိတကား။
မွေးမေရင်နှစ်
သမီးချစ်က
လှစ်ဟစကား
ရွှင်အားရစွာ
ပြောဆိုပါသော်
ရင်မှာဆည်းလည်းသံနှယ်ပါတကား။
ကဗျာကိုတွေး
စာကိုရေး၍
ချိုတေးသံအား
မွေးမေကြားသော်
ရင်မှာစောင်းသံငြိမ့်တကား။
စိန္တေရှင်နား
ထံတော်ပါးဝယ်
ဝပ်တွားကာသာ
ဦးတင်ပါသော်
ရင်မှာပန်းနှယ်လန်းတကား။

အရေပြားတစ်ထောက်စာ
ငွေကုန်ခံနိုင်
လှလည်းလှ၍
သို့သော်
စိတ်အလှသည်က
ယခုရောနောင်ပါ
ရုပ်အလှသည်က
အသားနာခံနိုင်လျှင်
တင့်လည်းတင့်၏။
နာမ်တည်းဟူကာ
ကျင့်နိုင်ပါမှ
ကောင်းကျိုးရ၏။

ဘိုးဘွားလက်ထက်တောတစ်ခို
စိမ်းညှို့မှိုင်းလို့စို။
မြန်ပြည်ထက်အောက်လက်ညိုးရောက်
တောကြီးရှင်းရှင်းပျောက်။
လုပ်ကြပါဦးရေဝေတွေ
ခမ်းချောက်ကုန်ပြီလေ။
စိုးရိမ်ပါနဲ့ မြန်ပြည်သား
သန်းခြောက်ဆယ်ရဲ့အား
စိုက်လိုက်စမ်းပါချက်ချင်းကွာ
နေ့ညစိုပြေမှာ။
တစ်ယောက်တစ်ပင် အားနဲ့သွား
သန်းခြောက်ဆယ်တဲ့ဗျား။
မကြာမီလေချိုအနော့။
မိုးငွေ့ပါပြီပေါ့။

ဘဝဟူသည်၊ ခဏပွက်သည့်
ရေပွက်ပမာ၊ မှတ်ယူရာ၏။
ဘဝတိုတို၊ ခဏထို၌
ဝန်တိုတတ်ခြင်း၊ စဉ်းလဲခြင်းနှင့်
ပူပြင်းလောင်မြိုက်၊ မနေထိုက်။
ရေပွက်မျှသာ၊ လူ့တဏှာ၏
မာယာလောင်မီး၊ ဒေါသကြီးမြင့်
ညီးညီးပူမြိုက်၊ မဖြစ်ထိုက်။
ဘဝတစ်ခု၊ ပြန်၍ရှုသော်
မွေးမှုသေမှု၊ ဤနှစ်ခုမှ
မတူနိုင်ရာ၊ ဓမ္မတာတည်း။
သို့ဖြစ်လေရာ၊ ရလာဘဝ
ထိုခဏ၌၊ အလှဝေဖြာ
မင်္ဂလာနှင့် ၊ ပြည့်ဖြိုးတင့်ရန်
အဖန်ဖန်၊ မေတ္တာပန်ဆင်ကြပါစို့။

သားလေးမောင်မောင် ပစ်တိုင်းထောင်
နာမည်လေးနဲ့ လိုက်တဲ့မောင်။
တီတီတာတာ သူ့စကား
ဖေဖေမေမေချစ်တအား။
အစားမျိုးစုံကျွေးသောအခါ
အားရပါးရ သူစားတာ။
ပြိုင်ပွဲတိုင်းမှာ ပထမ
တခစ်ခစ်နဲ့ သူရယ်ပြ။

စိမ့်စိမ်ရေအေး ၊ ချိုတေးဆိုပေ
အလှစွေသော ၊ တို့တောရွာမြေ
နေပြောက်မထိုး ၊ ပင်မိုးယံနေ
လာလည်လှဲ့ ၊ ခင်တဲ့မိတ်ဆွေရေ။
တောင်စဉ်တောင်တန်း ၊ ရွာလမ်းသာနေ
ရေမိုးမရှား၊ စားဖွယ်လျှံဝေ
စေတနာလည်း ၊ မနည်းပါလေ
လာလည်လှဲ့ ၊ ခင်တဲ့မိတ်ဆွေရေ။
ရာသီမှန်သော ၊ တောပန်းဝေဝေ
လေပွေ့ချီတိုင်း ၊ ရှစ်တိုင်းဖြာပေ
မွှေမွှေမွှေးပ ၊ ရနံ့လှူနေ
လာလည်လှဲ့ ၊ ခင်တဲ့မိတ်ဆွေရေ။
ပြုံးချိုရွှင်မြဲ၊ ရွာထဲလူတွေ
ဆွေလာမယ့်လမ်း၊ လှမ်းမျှော်ကြိုနေ
သေချာတစ်ခေါက်၊ မြန်ရောက်လာစေ
လာလည်လှဲ့ ၊ ခင်တဲ့မိတ်ဆွေရေ။

တို့ဧလာရွာ ၊ သာယာပါပေ့
နံနက်ချိန်တေး၊ နေရောင်နွေးလျှက်
ရွက်ရွှေရည်လူး ၊ နေသောက်ကျူးသို့
သာရကာကျေးငှက်၊ သီဆိုကျူးလျက်။
ကြေးစည်သံလွှမ်း ၊ ရွာလယ်လမ်းမှ
ဆွမ်းခံကြွလာ ၊ ရဟန်းသံဃာ
အရွယ်ပေါင်းစုံ ၊ လူမျိုးစုံသည်
ကြည်ညိုမဆုံး ၊ ပီတိဖုံးသား။
မိဘဘိုးဘွား ၊ လူအများကး
ရွာ၏ထွက်ကုန် ၊ သီးနှံစုံကို
ချက်ပြုတ်ကြော်လှော် ၊ ဆွမ်းလောင်းလှူသည်
ပျော်တပြုံးပြုံး ၊ ပီတိဖုံးသား။
သာသနာရေး ၊ ဘယ်ခါပေးလည်း
မောပန်းမဟု ၊ ထမ်းရွက်ယူသည်
ဒါနဖြိုင်ဖြိုင် ၊ ဝမ်းခိုင်ခိုင်တည်း
သာဓုခေါ်သံ ၊ ဘဝင်ညံတည်း။

ကံစက်ဝန်းရဲ့ ထိပ်ဆုံးမှာ
သင်ရောက်ကာနေတော့
သင့်မာန်စွယ်ဟာ ထောင်နိုင်တယ်။
သင့်ထံမှာ ဓနအားဟာ
စုဝေးကာနေတော့
လိုတာရတယ်။
သင့်ထံမှာ တပည့်များဟာ
ခစားကာနေတော့
ခိုင်းတာရတယ်။
ကံစက်ဝန်းဟာ သင့်ကိုတော့
တစ်ချိန်မှာ အောက်ဆုံးနေရာတော့
ပို့နိုင်တယ်နော့။
ဒါကြော့်လည်း ပျော်ရွှင်မှုဟာ
သင့်ထံမှာတော့
ရှာမတွေ့တော့။
ဒီလိုအချိန်မှာ သင့်ထံမှာ
ဓနအင်အားဟာ
ပျောက်သွားမှာပေါ့။
ထိုနည်းတူစွာ သင့်ထံမှာ
တပည့်တွေဟာ
ပျောက်သွားမှာပေါ့။
ကံစက်ဝန်းရဲ့အောက်ဆုံးမှာ
ရောက်ရှိနေခိုက် သင့်မာစွယ်ဟာ
မထောင်နိုင်တော့။

တကယ်တော့
ကိုယ့်ဘဝဟာ
မင်းအလှပြည့်စုံစေဖို့
ပန်းပန်ပေးချင်လျက်နဲ့
အခူးခက်တဲ့
နှင်းဆီတစ်ခက်ကို
ဆက်သမပေးနိုင်တဲ့ အဖြစ်မျိုးပေါ့
ချစ်သူရယ်။

ယခုဆိုလျှင် ၊ ငါ့သားငါ့သမီး
ငါ့ရတနာသည် ၊ လူလားမြောက်၍
လုပ်ငန်းခွင်ဝင် ၊ ကိုယ့်ပညာဖြင့်
ကိုယ့်ခြေထောက်ပေါ် ၊ ရပ်တည်နေပြီ။
သို့သော်ငြားလည်း ၊ ငါ့မျက်စိထဲ
ငါ့နှလုံးသားဝယ် ၊ ဖြူစင်နုနယ်
ကလေးရွယ်က ၊ မတတ်နိုင်တော့
မိဘမေတ္တာ၊ ပူပန်စွာဖြင့်
သေးမွှားကစ ၊ လိုက်ပြောပြမိ။
“ရပါတယ်ခင်ဗျာ့” ၊ “ရပါတယ်ရှင့်”
“သိပြီးသားပါ” ၊ “အဖေနဲ့အမေရာ” ဟု
ခွန်းတုန့်ပြန်တိုင်း ၊ မချိတင်ကဲ ရင်ထဲ၌
ကြေကွဲစိတ်ညှိုး ၊ ဝမ်းနည်းလေစွ။

သင်ပေးပညာ
မယူပါ
ထင်တာလုပ်တတ်သည်။
ကရုဏာထား
ကယ်သူအား
မှတ်သားရန်သူပါ။
တစ်ခွန်းစကား
သူမှတ်ထား
ဆိုညားအရူးပါ။
အရူးလို့ပင်
အမှားထင်
သူပင်မဟုတ်ပါ။
ပညာဆည်းပူး
သူ့ကျေးဇူး
အထူးမသိပါ။
မမြင်သင့်တာ
သူမဖာ
ပေါ်မှာမရှက်ပါ။
အရှက်မရှိ
သူလုပ်ဘိ
မကြည့်ဝံ့တာ အများပါ။
ယုတ်ယုတ်မာမာ
သူ့ဥစ္စာ
ဖော်ကာပြတတ်သည်။
ပညာသိများ
သူ့စကား
မကြားဝံ့ကြပြီ။
ယနေ့မနက်ဖန်
မသိပြန်
သိမှန်ပစ္စုပ္ပန်။
ကာလသုံးမျိုး
မသိနိုး
စိတ်မျိုးတိရစ္ဆာန်။
အချိန်တိုင်းပေ
သူအိပ်နေ
စိတ်တွေရှုပ်နေကုန်ပြီ။
ခေါင်းတွေအုံတော့
အစုံပေါ့
လုပ်တော့မဟုတ်တာ။
သေမှာမကြောက်
သူဦးနှောက်
မကြောက်သတ်သူရှာ။
ခင်ပွန်းသည်ကား
သတ်စိတ်ပွား
သိထားဥပဒေ။
သည်းခံခြင်းပင်
နိဗ္ဗာန်ဝင်
စိတ်ပင်ချမ်းသာသည်။
ထိုထိုစိတ်များ
ပြည်သူပွား
ခံစားသုခပင်။
ကယ်ကြပါအုံး
လုပ်ပါအုံး
ရှောင်ပုန်းသူနဲ့သာ။
မကယ်နိုင်ဘူး
ကိုနှာဘူး
ခံဦးဒီဘဝသာ။
မခံနိုင်ပေါင်
ဝဋ်ကိုဆောင်
သေအောင်ဆုတောင်းမှာ။
သူသေတော့မှ
ငါ့ဒုက္ခ
မုချအေးချမ်းမှာ။
ဒီကဗျာပုဒ်
တကယ်ဟုတ်
လန်ကျုပ်မရေးပါ။
ဒီမိန်းမမျိုး
ရှာတွေ့နိုး
တိတ်တခိုးရှာကြည့်ပါ။
ရှာကာမှရှား
သူ့လိုများ
ကမ္ဘာလွှားမရှိပါ။

သားသမီးခြောက်ယောက် ၊ လူလားမြောက်အောင်
ကျွေးမွေးပြုရ ၊ ယုယခဲ့ပါသော အမေ။
မိုးကောင်ကင်ထက်ကြယ်စင်လက်လည်း
မေ့မေတ္တာထက် ၊ ပိုမလတ်နိုင်။
နေမင်းလမင်း ၊ အလင်းရောင်ထွက်
မေ့မေတ္တာထက် ၊ ပိုမလင်းလက်။
ဆွဲလည်းသံလေး ၊ ဘယ်လိုချိုချို
မေ့အသံထက် ၊ ပိုမနက်နိုင် ။
လွှမ်းပတ်ခြုံငုံ ၊ မေ့မေတ္တာဘုံ
ငါတို့အေးမြ၊ ရိပ်ခိုရ၏။
တုနှိုင်းမမှီ ၊ မေ့မေတ္တာရည်
ကဗျာမမီ ၊ စာမညီ
ဖွဲ့လို့မမှီပါတကား။

ရွာကန်သာဦး
သာကြည်နူး
ကြာဖူးကြာစွယ် တင့်လှတယ်။
လုံမေတစ်သင်း
ရေခပ်ဆင်း
နေမင်းရောင်ဝါ ဖျော့ပြီကွယ်။
ဆင်မယဉ်သာ
ခြေလှမ်းကာ
မူယာပိုလို့ လှကြတယ်။
သနပ်ခါးဖွေး
လေပြေသွေး
မွှေးမွှေးမြမြ ရှိလှတယ်။
တံတျာတေးသီ
ဆိုကြသည်
ပီယသံဝါရှိလှတယ်။
စေတီတော်ဦး
ကြာပန်းဖူး
ခူး၍ကပ်တယ် လုံမငယ်။
သံသရာတိုင်
တူဆုံပြိုင်
ပေါင်းနိုင်ဖို့ရွယ် ဆုပန်တယ်။
နှမချစ်ဦး
မယ့်သည်းဖူး
စူးနှစ်ရင်မှ ချစ်စေဖွယ်။
ပုလဲဒါရု
ချစ်သဲဥ
စူးနစ်ရင်မှ ချစ်စေဖွယ်။
ညနေခြည်ဆမ်း
ရေခပ်လမ်း
ပျိုထမ်းနေကျ ဝတ္တရားကွယ်။

သို့
လူကြီးမင်း ဆက်သွယ်နေသော
ဖုန်းနံပါတ် ၀၉-၃၁၃၇၇၈၄၅ သည်
မူလပိုင်ရှင်လက်သို့
ပြန်လည်ရောက်ရှိသွားသည်ဖြစ်ပါ၍
ချစ်ဖူးအောင်သည် ဆက်သွယ်မှုဧရိယာပြင်ပသို့
ရောက်ရှိနေပါသည်။
ခေါ်ဆို၍ မရနိုင်ပါရှင်။

ဘဝဇာတ်ခုံ
ဤလူ့ဘုံတွင်
တွေ့ကြုံဆုံကွဲ
ဖြစ်ရမြဲမို့
မလွှဲရှောင်သာ
သင်နှင့်ငါနှင့်
ကြုံလာယနေ့
ဆုံလာတွေ့သည်
တစ်နေ့နောင်ခါ
ခွဲရမည်မှာ
ဓမ္မတာတည်း။

အတူတကွ ၊ ရှိနေကြခိုက်
မိဘကျေးဇူး၊ ဆပ်တုံ့ဦးလော့။
အတူတကွ၊ ရှိနေကြခိုက်
ဆရာ့ကျေးဇူး၊ ဆပ်တုံ့ဦးလော့။
အတူတကွ၊ ရှိနေကြခိုက်
ချစ်စကိုရှည်၊ ရန် မာန်ပြေလျက်
မိတ်ဆွေချင်းချင်း၊ ချစ်ရိုင်းပင်းလော့။
အတူတကွ၊ မရှိကြဘဲ
သူကတစ်ရွာ၊ ကိုယ့်မှာတစ်မြေ
ခြားနားလေမှ၊ လွင့်ကြွေတိမ်းပါး
ကာလများသို့၊ ပြန်သွားချင်လို
လွမ်းအးပိုသော်၊
အလိုဆန္ဒ၊ မပြည့်ဝဘဲ
တမ်းတခြင်းသာ၊ အသည်းလွှာဝယ်
ဒဏ်ရာအဖြစ်၊ ထင်ကျန်ရစ်ကာ
အချစ်ပျောက်ဆုံးတတ်လေသည်။

မယ်နုအုတ်ကျောင်း၊ အံ့ဖွယ်ကောင်း၏
ရှေးဟောင်းလက်ရာ၊ ဗိသုကာနှင့်
ပညာအနု၊ အစုစုလျှင်
ရှုကြည့်မဝ၊ ခန့်ထည်လှ၏
မြင်ရတိုင်းပင်၊ ကျွန်ုပ်ရင်ဝယ်
ဆွတ်ကျင်ပြန်ပြောင်း၊ အတိတ်ဟောင်းမှ
ကျောင်းကြီးအမ၊ သူ့ဘဝကို
တွေးဆမြင်ယောင် မိသတည်း။
ရွှေနန်းကြီးပေါ်၊ ‘နန်းမတော်’ဟု
စံပျော်တုန်းမှာ၊ ဘုန်းသမ္ဘာနှင့်
အခါအခွင့်၊ သူ့မှာသင့်သော်
ဂုဏ်တင့်ခဲ့ရ ထိုကာလ။
မိဖုရားကြီး မယ်နုဘဝ။
ရွှေနန်းကြီးမှ၊ စွန့်ခွာရ၍
ပြောင်းရတစ်ဖန်၊ အိမ်နိမ့်စံတဲ့
ကံကြမ္မာနွမ်း၊ ဖန်လာဆန်းသော်
နန်းကျမိဖုရား ဖြစ်ခဲ့ရ။
ဘဝသိမ်ငယ် ရှာမည်ပ။
ထိုသို့နန်းကျ၊ ရှိရာမှလျှင်
ရာဇဝဋ်ဘေး၊ ပြေး၍မလွတ်
သေဒဏ်မှတ်သော်၊
ပျပ်ဝပ်ဖူးမြော်၊ ဆရာတော် ဦးဗုဓ်
ခွန်းရွှေနှုတ်မှ၊ ခြွေထုတ်ငြိမ့်လေး
အမြိုက်ဆေးပင်၊
“သူ့ကြွေးရှိက၊ ဆပ်ရလိမ့်မည်”
မိန့်ဘိသည်ကို၊
ပီတိဝှန်ထပ်၊ နာခံတတ်၍
သူသတ်တို့လက်၊ သူ့အသက်ကု
ရက်ရက်မရွံ့၊ အပ်နှံဝံ့လျက်
မတွန့်တိုပြီ၊ သေရဲသည်ဟု
ဆိုသည်နှုတ်က၊ တည်ငြိမ်စွ။
နောက်ဆုံးအချိန် ထိုကာလ။
ဪမယ်နုအုတ်ကျောင်း၊ အံ့ဖွယ်ကောင်း၏
ရှေးဟောင်းလက်ရာ၊ ဗိသုကာနှင့်
ပညာအနု၊ အစုစုကို
ရှုကြည့်ရင်းက ၊ ကျောင်းအစ်မ၏
ဘဝဇာတ်လမ်း၊ အခန်းခန်းဝယ်
ပန်းလွှမ်းဆူးလွှမ်း၊ ခရီးကြမ်းကို
ဖြတ်သန်းခဲ့ပုံ၊ စိတ်အာရုံ၌
လုံးစုံမြင်ရ သင်္ခါရ။
သတိသံဝေ ယူခဲ့ရ။
ကျောင်းကြီးအမ နုဘဝ။

မီးနှင့်တူသည်
အပူစိတ်ဓာတ်၊ တဖျပ်ဖျပ်လျှင်
ကိန်းဝပ်ရင်ထဲ၊ လောင်မြိုက်စွဲသော်
မောင်းမဲငြိုငြင်၊ အဆိုးမြင်ဖြင့်
သူ့တွင်အပြစ်၊ ရှိသည်ဖြစ်လည်း
ချောပစ်ဖွဲ့နွဲ့၊ ပုံကြီးချဲ့၍
လှည့်ပတ်ကွေ့ဝိုက်၊ ကျွမ်းအောင်မြှိုက်လျက်
သူ၌စီးပွား၊ ပျက်ဘိငြားမှ
ဝမ်းပါးနှစ်လို၊ ပြုံးပန်းချိုသည်
မီးလိုစိတ်ထား ရှိသူများ။
ရေနှင့်တူသည့်၊
ဖြူစင်ပကတိ၊ စိတ်ထားရှိသော်
သူ၏အကျိုး၊ ကိုယ့်အကျိုးနှယ်
သူ့အိုးသူ့အိမ်၊ ကိုယ့်အိုးအိမ်နှယ်
ချိန်စက်နှိုင်းရှည့်၊ စာနာဘိလျက်
သူ၏ဘဝ၊ ကိုယ့်ဘဝနှယ်
ဖေးမမြတ်လေး၊ စောင့်ရှောက်ပေးကာ
ငြိမ်းအေးရွှင်လန်း၊ မေတ္တာပန်းတို့
ပွင့်လန်းရင်ကို၊ မွှေးပျံ့ချိုသည်
ရေလိုစိတ်ထား ရှိသူများ။
မီးဟူသမျှ၊ ပူလောင်စွတည့်
“လောဘ ဒေါသ၊ မောဟ ဇရာ
ဇာတိ မရဏ၊ ပရိဒေဝနှင့်
သောက ဒုက္ခ၊ ဒေါမနဿ
ဥပါယာသ”
ခေါ်ကြသီးသီး၊ ဆယ့်တစ်မီးလုံး
ညီးညီးလျှံမောက် ၊ ပူလောင်တောက်သည်
ကြောက်မက်စဖွယ် မီးပါတကား။
ရေဟူသမျှ၊ အေးချမ်းစွတည့်
‘တောင်ကျစမ်းရေ”
“မြစ်မချောင်းရေ”၊
“သမုဒ္ဒရာရေ”၊ “ပင်လယ်ရေ” တည့်
ရေနှင့်ဥပမာ၊ နှိုင်းပြုပါသော်
“မေတ္တာသည်ရေ”၊
“သစ္စာသည်ရေ”၊
“အကြင်နာသည်ရေ”၊
ရေဟူသမျှ၊ အေးငြိမ်းလှသည်
ချမ်းမြစဖွယ် ရေပါတကား။
ဪ “ရေများရေနိုင်၊ မီးများမီးနိုင်”
ရင်ဆိုင်တိုက်ပွဲ၊ လောကထဲ၌
နွှဲကြဘိလျှင်၊ လူတို့ရင်ဝယ်
ဖြူစင်သည့်ပန်း၊ အေးချမ်းသည့်မိုး
သွန်းဖြိုးဝတ်မှုန်၊ ဆွတ်မကုန်အောင်
ကြုံဆုံလှုပ်ရှား၊ နှလုံးသားတိုင်း
မီးများထာဝရ ငြိမ်းပါစေ။
ရေများထာဝရ ကိန်းပါစေ။

သတိလွတ်၍
ရေရွတ်ဆိုဆဲ၊ သူ့ကိုမဲစဉ်
မီးစွဲသို့လျှင်၊ သူ၏ရင်မှ
နာကျင်စီးကျ၊ မျက်ရည်စကို
နှိုင်းဆစိတ်တွင် မမြင်မိ။
သတိလစ်၍
အပြစ်ဖော်ပြ၊ ဆိုဆုံးမ၏
ဆုံးမသည်ထား၊ နှုတ်စကားလျှင်
တုတ်ဓားနှယ်ပင်၊ သူ၏ ရင်ဝယ်
နာကျင်ဖိုလှိုက်၊ အသည်းခိုက်မည်
ငါ၌စိတ်တွင် မမြင်မိ။
ဪ စိတ်လိုက်မာန်ပါ၊ အခါခါတည့်
ကာလဒေသ၊ ပယောဂနှင့်
နှိုင်းဆအပ်သည့်၊ ထိုသတိလျှင်
မရှိလွတ်လစ်၊ ကင်းသည်ဖြစ်၍
ချစ်ခြင်းအမှန်၊ အရင်းခံလည်း
မုန်းမာန်စူးရှ၊ ဆူးတို့်ခသည့်
ဘဝဒဏ်ရာ၊ ရှည်ကြာခဲ့ကြောင်း
ကောင်းကျိုးဆိုးပြစ်၊ ပြန်ဆန်းစစ်မှ
သစ်လွင်သောကိုယ်၊ ငါဖြစ်လိုသည်
စိတ်ကိုအနိုင်ရစေသောဝ်။

အပြစ်ငါ့တွင်၊ ရှိသည်ထင်၍
နာကျင်စေနိုး၊ သူ့အငြိုးကို
စိတ်ဆိုးစိတ်မာန်၊ မတုံ့ပြန်ဘဲ
သည်းခံလျက်ငါ၊ ခွင့်လွှတ်ပါ၏။
အမှားငါ့တွင်၊ ရှိသည်ထင်၍
ငြိုငြင်ဆူဆဲ၊ ပြင်းစွာမဲကာ
နင်ဘဲငဆ၊ သူရှုတ်ချလည်း
ဒေါသခက်ထန်၊ မတုံ့ပြန်ဘဲ
သည်းခံလျက်ငါ၊ ခွင့်လွှတ်ပါ၏။
အပြစ်အမှား၊ ရှိလိမ့်လားဟု
ယုံမှားတွက်ဆ၊ သံသယဖြင့်
ငါ့ကိုအငြိုး၊ ကြိမ်ကြိမ်ပျိုးလည်း
မိုးတိမ်လွင့်စင်၊ လစန်းရှင်သည်
ကြည်လင်ညံ့နု၊ ရွှေရည်ဥသို့
သူ့တွင်ဒေါသ၊ မာန်မာနတို့်
ကွယ်ပကင်းပျောက်၊ အမှန်ရောက်သော်
ချောက်ချောက်ချားချား၊ နှုတ်စကားဖြင့်
ငါ့အားတစ်ဖန်၊ သူတောင်းပန်သော်
သည်းခံလျက်သား ခွင့်လွှတ်ပါ၏
သို့ပါသော်ငြား၊ နှလုံးသားမှ
လှုပ်ရှားဝေ့လည်၊ စမ်းနှယ်ကြည်သည့်
မျက်ရည်တစ်စက်၊ လွင့်ကြွေသက်၏
ရက်စက်သူတို့ မမြင်နိုင်။

အပြစ်ရှိက၊ ခွင့်လွှတ်ပါ့ဟု
ဖွင့်ဟဝန်ခံ၊ ငါတောင်းပန်သည်
တစ်ရံတစ်ခါက၊ ကြုံခဲ့ကြသည့်
ဘဝအဖော် မိတ်ဆွေတို့။
အမှားရှိက၊ ကျေအေးပေါ့ဟု
နှိမ့်ချအမှန်၊ ငါတောင်းပန်သည်
တရံခါက၊ ဆုံခဲ့ကြသည့်
ဘဝအဖော် မိတ်ဆွေတို့။
ငါပြောလျှင် ဟုတ်၊
ငါလုပ်လျှင် မှန်၊
ငါကြံလျှင် မြတ်၊ ငါသာတတ်၍
ငါဖြတ်လေမှ၊ ပြတ်လေစွဟု
ငါ့တစ်ကိုယ်လုံး၊ ငါတွေဖုံးကာ
ငါလုံး လှိုင်းထန်ခဲ့သည်အမှန်။
ငါလိုလျှင်ရ၊ ငါတလျှင် ပိုင်
ငါပြိုင်လေက၊ နိုင်လေစွဟု
ဘဝခရီး၊ ငါနှင့်ပြီးကာ
ငါမီး တောက်လျှံခဲ့်သည်အမှန်။
အို မိတ်ဆွေတို့၊
ငါ့ဘို့ ငါ့ဘို့၊ တစ်ဖို့ဖို့နှင့်
ဘို့ကြီး ကြီးကာ၊ ပို၍လာမျ
ခုခါသုံးသပ်၊ ငါမြင်တတ်ပြီ
အနတ္တ အစဉ်၊ အတ္တထင်ခဲ့
ကြင်နှင့် ကြဉ်အား၊ အလိုက်မှားခဲ့
တရားလက်လွတ်၊ ငှက်တောင်ကျွတ်နှယ်
မိုးလွတ်ရာကို
မခိုသာသေး၊ အေးရိပ်ဝေးကာ
တုံ့နှေးနွှဲဖင့်၊ လွဲသဖြင့်လျှင်
ခွင့်လွှတ်ကြပါ မိတ်ဆွေတို့။
ဆုံရပ်ရောက်ချိန် နီးပြီမို့။
ပြန်တွေးဆင်ခြင် ကြပါစို့။

ရွှေပင်မှာ ခိုဝင်နားလေတော့
ရွှေကျေးလား ထင်ကြမယ်။
မြိုင်ရပ်နေ မြိုင်ရပ်မွေးပါတဲ့
မြိုင်ကျေးပါကွယ်။
“ရွှေပင်ရိပ်မှာတဲ့
တဆိတ်ခိုဝင်နားလာတော့
ရွှေစကားတတ်အောင်သင်
ရွှေတောင်ပံ ရွှေရည်ဖျန်းပါလို့
ရွှေနန်းနဲ့ တန်ဆောင်ဆင်” တဲ့
ရွှေအသွင် ရွှေစင်ဖိတ်သော်မို့
ရွှေရိပ်ပျော် ငှက်ကလေးတွေက
နှုတ်ရေးနဲ့ သင်ကြတယ်
တင်ရဲ့ကွယ်ကျေးဇူး။
တောကကျေး
တောသွေးမှန် တောဟန်မဖျောက်သာဘူး
ရောက်လေရာ တောင်ပံခတ်ပါလို့
ငှက်ကျေးမှန် လေဆန်တတ်ရပေမပေါ့
ရွှေရပ်မှာ နေမရွှင်တော့
ရွှေမစင် လေနှင်ပါရစေတော့
ရွှေသခင် ရွှေပင်ထွက်ကယ်
ခွင့်လွှတ်ပါဦး။

မြစံပယ် နွယ်တစ်ဖူးကိုမှ
ပန်းဖူးခဲ့ သူပါခင်။
စံပယ် မလန်းလျှင်တော့
ဘယ်ပန်း ဘယ်လိုယဉ်လို့
ဘယ်အသွင် အမြင်ဆန်းစေတော့
ပန်ချင်တယ် မောင်မလှမ်းပါဘူး
ပန်းဆိုလျှင် ‘စံပယ်’ပဲရယ်လို့
စွဲခဲ့သူပင်။
သိလျက်နှင့် နွယ်အသွင်
စံပယ်ခင် ရှောင်တိမ်း။
ချစ်ဖူးသူပင်
ချစ်ဦးသူ တကယ်ထင်တော့
နန်းအလယ်တွင် စံပယ်တုံးပေမယ့်
ခံပွင့်ကို ယာယီမသုံးချင်ဘူး
ချစ်ထုံး ဖြေမလွယ်တော့
အလှပြယ် အရွယ်သိမ်းသည့်တိုင်
ဘဝဝယ် လွယ်လွယ် မယိမ်းတတ်သူမို့
(စံပယ်ရယ်)
စိမ်းသင့်မှစိမ်း။

ပစ်တိုင်းထောင် အရုပ်ကလေးပေမို့
ရှုပ်ထွေးတဲ့ ကြိုးမခင်။
ပကာသန မဆင်တဲ့
သဘာဝ မင်သူပါကွယ်
ပေါင်းပုဝါ ချိတ်ပုဆိုးတွေနဲ့
ကကြိုးမြင် လက်ခြေ မအားရှာတဲ့
တစ်ပင်တိုင် ရွှေမင်းသားကလေးလိုတော့
ဝင့်ကြွားစွာ အဆင်ဆန်း
မြန်းနိုင်ဘူးခင်။
ဘဝဇာတ်ခုံပေါ်တွင်
ထားချင်တဲ့နေရာထား။
ခင့်အလို ခင့်အလိုက်
ခင့်အကြိုက် အစဉ်သာပေါ့
မေတ္တာ သမုဝဲ အလယ်၌
ချစ်တာ တစ်ခုတည်းရယ်နှင့်
ပစ်လဲ မယိုင်ပေါင်ကွယ့်
ချစ်ဇွဲ ခိုင်ခိုင်နှောင်မယ့်
ပစ်တိုင်းထောင် မောင် အစစ်ပါလို့
ချစ်သက်သေထား။

လူ့ဘဝသဘောအမြင်မှာ သံသရာရှိတာမို့
အခုမှ အပြောညင်သာ ပြန်ကာမညှိလိုက်ပါနဲ့
သုမန ကျောပြင်မှာ ဒဏ်ရာ အပြည့်နဲ့ရယ်မို့
တန်ပါဘိ ဆိုလိုက်မယ်။
ပဂိုးမြလိုတော့
အချိုးကျစွာ အပြောအငို မတတ်ပေမယ့်
ဇာတ်နာအောင် အဆိုအဟဲတွေကြောင့်
ကိုယ့်အသည်းမှာ ထင်ကျန်ရစ်တာက
“ဒီမယ် ကိုသောနရဲ့
တမင်ငြိုငြင် အမြင်နုပ်စွာနဲ့
ရှင်မလိုချင်နှင်ကာ ထုတ်လိုက်သော်လည်း(ကျုပ်ကလေ)
ဘုရင်ကတော် လောက်တော့ ဖြစ်ပါသေးတယ်” တဲ့
အပယ်ခံ ရွှေရင်နင့်စွာနဲ့
ရင်ဖွင့်ခဲ့တယ်။
လမ်းပေါ်မှာ ကြွေတဲ့ပန်းရယ်မို့
မနမ်းချင် ကျော်နင်းလေတော့
နွမ်းလျစွာ အဖော်ကင်းပါဘိ
မျှော်လင့်ခြင်း သံသရာဝယ်
ချာချာလည် ရင်မငြိမ်း။
ခုမှတော့လေ
သမုဒယတွေ တစ်ဖန်မသစ်ချင်ဘူး
ကျန်ရစ်သူ အသည်းကြွေနွမ်းကာမှ
ကမ်းလက်တွေ ပြန်ကာဆက်လာတော့
မရှက်သာ ပဋာလူးသည်သို့
တစ်သက်မှာ နှစ်ခါမရူးပါရစေနဲ့
ပွင့်ဦးကြွေတဲ့ လမ်းမှာဖြင့်
ဝေဒနာ တစ်ခန်းရပ်သ့င်ပြီမို့(ခုမှတော့ ခင်ရယ်)
လွမ်းဇာတ်ကိုသိမ်း။

စက္ကူစွန်ဘဝ ကလေးပေမယ့်
ခဏကလေးတော့ ဖြစ်ချင်တယ်။
အချစ်ကြိုး တစ်မျှင်နဲ့
ရစ်ကြိုးတွင် သခင်ဆင်တော့
ဝေဟင်ယံ အာကသဆီ၌
ခုန်ပျံကာ ကျွမ်းအလှထိုးပါလို့
ခုန်ဆန်ကာ အစွမ်းပြမရိုးရပါဘူး
မြတ်နိုးသူမယ်။
အရှုံးတစ်ဝက်ပေမယ့်
ရုန်းထွက်ဖို့ မရည်ရွယ်
မိုးတိမ်ဝယ် လွန့်လူး။
သခင် ထားလေသမို့
မြင့်ဖျား အာကာဗွေ၌
ကြာရည်စွာ ဖျော်ဖြေ ပြီးပြန်‌တော့
ခိုနားရန် အချိန်တန်ပေါ့
အိမ်အပြန် မိုးမချုပ်ချင်လို့
(သခင်ရယ်)
ကြိုးရုပ်ပါဦး။

ဘဝမှာ ကြုံခဲ့ဖူးသည်ပေါ့
မြမာလာ ငုံ နှစ်ဖူးရယ်က
တစ်ဖူးသာ ပန်မည်ဆိုတော့
အလိုလို ပန်မဖြစ်ပြီဘူး
ချန်ရစ်ခဲ့ ဖူးတစ်နွယ်။
နေအရင့် မှာတဲ့
ကြွေလွင့် ရှာလေပြီလား။
ကြာရှည်စွာ အနေလှမ်းပေမယ့်
လွမ်းနေဆဲရယ်။
ထင်မမှတ်ပါဘဲ
ရင်လှပ်ကာ ဖိုစရာပေါ့
သည်နေ့မှာ နေရာဟောင်းဆီသို့
ပြန်ပြောင်းကာ ကြုံဆုံတော့
မာလာငုံ လှနေဆဲပါကလား
ရစ်ဝဲကာ လိပ်ပြာ ပိတုန်းတွေနဲ့
ကိုယ့်ကိုကွယ် ကြည့်ပါအုံးရယ်လို့
ပြုံးတုံ့တုံ့ တမင်ကွယ်
ကျီစယ်တဲ့ တစ်ပွင့်ပန်း။
ဪ ပန်မဖြစ်တာမို့
ချစ်ရစ်သူ သူသာပြုံးနိုင်ရဲ့
ချစ်ထုံး ဘယ်သူခိုင်လို့
ဘယ်သူနိုင် ဘယ်သူရှုံးပါလိမ့်
အဆုံးမှာ အစမပျိုးသာလည်း
အမုန်းမပါ ဘဝညှိုးသူမတော့
ချစ်ကြိုး ဖြည်ရန်ခဲလှတယ်
ပွဲတွေ့ဇာတ်လမ်း။

ဒေါင်ဒေါင်ငယ်မြည်မှ အိုးရယ်လို့
ဆိုရိုးလည်း ရှိသည်ပင်။
အိုးနဲ့ဆန် တန်ရုံထည့်ရပါသတဲ့
မထည့်ပေါင် အလွယ်မြင်တော့
စလယ်ဝင် ဖင်မမဲသော်လည်း
ကွဲတတ်တယ်ခင်။
အလှကို မြတ်နိုးလို့
ရိုးကျိုးကာ ဆည်းကပ်ပြန်တော့
ကမ္ဗည်းတပ်အမှန် ‘လှအိုးကွဲကလေး’ပါတဲ့
အချစ်ကို မြတ်နိုးလို့
ရိုးကျိုးသူ မောင့်အဖြစ်ကိုလည်း
“ချစ်အိုးကွဲကလေး” ခေါ်ချင်ခေါ်တော့
ခင့်အပေါ် စွေဖြိုးတဲ့
ချစ်မိုးနဲ့ ချစ်ရေစင်
မောင့်ရင်မှာ ထာဝရအေး။
အဖိုးမနည်းသည်ပင်
အိုးကွဲအမည်တွင် လို့
သည်ခင်ခင် အမြင်မငြိုးလိုက်ပါနဲ့
ချစ်ကြိုး တစွေစွေနဲ့
ဆောင်းမိုးနွေ ကြိမ်ကြိမ်သစ်ပေမယ့်
တစ်သက်မှာ တစ်ကြိမ်ချစ်တတ်သူမို့
အပြစ်ရှာ အကျိုးမနည်းရပါဘူး
အချစ်မှာ အရိုးစွဲလေမယ့်
(ခင်ရယ် မောင်ကတော့လေ)
အိုးကွဲကလေး။

အလွမ်းရယ်တောင်နှယ် ကျူးချင်တော့
ရဟန်းယောင်ဆောင်တဲ့ ဘီလူးကိုမှ
ညွတ်နူးစွာ သဒ္ဓါပိုလို့
သီတာပျို စည်းကိုဖောက်
စည်းပေါက်ခဲ့ဖူးသည် ခင်။
သစ္စာတိုင်ခိုင်ခိုင် မရစ်လျှင်ဖြင့်
မေတ္တာပြိုင် အပိုင် မဖြစ်သာဘူး
ဝေးတတ်သည်ပင်။
လေးတော်ရှင် ရာမမင်းလိုဖြင့်
စစ်ခင်းကာ အနိုင်ယူမယ့်
ပြိုင်လိုသူ မောင် မဖြစ်ပါရစေနဲ့
အချစ်မှာ နေမဝင်ဖို့
ဖြေမရွှင် အခါပျက်လေမှ
“ရွှေသမင်ဘယ်တာထွက်” တယ်လို့
အမျက်ဖြာ အဖြစ်မသည်းချင်ဘူး
တစ်သက်တာ အချစ်ကြီးသူမို့
ချစ်စည်းလေး တားမယ်ခင်
ငြိုငြင်နဲ့တိတ်ခိုး။
ဪ ရွှေတစ်စက်ကိုဖြင့်
ကြွေရွက်နှယ် ဂုဏ်မညှိုးစေနဲ့
ချစ်ကြိုးခိုင်ချင်လျက် ကယ်မို့
သက်မှူးခင် မြင်‌ေအောင်ရှုရမှာက
“လူ့စည်း ဘီလူးစည်း
သူ့စည်း ကိုယ့်စည်းပါ” တဲ့
စည်းကျော်အောင် ခရီးမရောက်စေဖို့
စည်းပေါ်အောင် အနီးမလျှောက်လေနဲ့
(ခင်ရယ်) စည်းပေါက်မှာစိုး။

လမ်းဘေးနေ အခြေမတင့်တာမို့
ပန်းကလေးတွေ အနေမဝင့်ရတော့ပြီလား
တွေးချင့်မိခဲ့ပါသည်။
သခင်ပျိုးတာမို့
သင့်နိုးချိန်ခါတန်တော့
ပွင့်လန်းရန် ရေချိုဖြန်းမယ်လို့
မှန်းမျှော်ခဲ့သည်။
ဪ သခင့်အပါးမှာတဲ့
ချစ်စကား တာတီတီနဲ့
ညာပလီ ဗျာသီချွဲတတ်လေတဲ့
အကဲပိုဆောင် မာလာကလေးတွေမှ
ရွှဲစိုအောင် သာသာထွေးမယ်လို့
အတွေးသည်နှယ် မြင်သမို့
ပန်းသခင် မေတ္တာမိုးရယ်က
စွေဖြိုးကာ ဖြိုင်ဖြိုင်ရွာတော့
မပြိုင်သာ ကြမ္မာငြိုးရုံပေါ့
ချစ်မိုးမဲ့ နွေရာသီ
တာရှည်လို့ အပူငွေ့လောင်။
လမ်းနဘေးမှာမို့
ပန်းကလေးတွေ ရင်ဖိုမောပါဘိ
ဝေးသော အလှမ်းတစ်နေရာမှာ နေညိုမလင့်မီ၌
မွှေးသောပန်းကလေးတွေခမျာ ရေချိုလင့်လျက်ပါပဲ
တွေးချင့်ကာ စာနာလို့
ညှာတာပါ ခွင့်ပန်တောင်းချင်ရဲ့
(တကယ်တော့ သခင်ရယ်)
“သဇင်လည်းပန်း နှင်းလဲပန်း
စံပယ်လဲပန်း ဇွန်လဲပန်း
ပိတောက်လဲပန်း ငုလဲပန်း”
ပန်းချင်းအတူတူမို့
ဘယ်မူဘယ်သူ မငြိုးလိုက်ပါနဲ့
အရွယ်တူ ငယ်မူမညှိုးမီ၌
ဖြိုးသွန်ပါ မိုးလွန် မနှေင်းခင်
တောင်းပါမိကြောင်း။

သားကိုကြည့်၍
သား၏အပူ၊ ကိုယ့်အပူနှယ်
ယူ၍ရလျှင်၊ ယူလိုက်ချင်၏
ရင်မှာမချိ၊ မြင်ပါဘိသော်
မကြည့်ရက်စွ၊ ကြည့်ခက်လှသည်
တစ်ရာ့သုံးလေး မကျသေး။
သွေးလွန်တုပ်ကွေး၊ အဖျားသွေး။
အိပ်ရာထက်က သားကလေး။
နဖူးကိုစမ်း၊ ပါးကိုစမ်းနှင့်
ခြေဖျားကိုစမ်း၊ ခါးကိုစမ်းနှင့်
စမ်းပြီးစမ်းလတ်၊ အထပ်ထပ်ပင်
ရွတ်ဖတ်ဆိုနှုတ်၊ မေတ္တာသုတ်နှင့်
သုတ်တော်စုံစွာ၊ ပူဇော်ပါသည်
အာရုံထဲမှာ သားကလေး။
ရောဂါပျောက်ကင်း ချမ်းသာရေး။
သို့ရှိစဉ်ဝယ်၊ သားငယ်ငယ်သည်
ဘယ်လူးညာခွေ၊ ‘အဖေရေ’တဲ့
အဖေကိုတ၊ သတိရလျက်
စဉ်းမျှလှုပ်ရှား၊ ကျွန်ုပ်အားလျှင်
ဆုပ်ထားပြန်သေး၊ လက်ကလေးကို
ဖက်ထွေးသာယာ၊ နမ်းရှိုက်ပါရင်း
ကျွန့်မှာမျက်ရည်၊ တစ်စက်သည်လျှင်
ကြွေမည်ရှိတုံ၊ နားအာရုံဝယ်
တစ်စုံတစ်ဦး၊ ခေါ်ပုံထူးသို့
မော်ဖူးအကြည့်၊ မြင်ရဘိသည်
မှုန်တိမှုန်ဝါး၊ ပန်းချီကားနှယ်
ဆေးသားမှုန်မှုန် အဖေ့ဓာတ်ပုံ။
နံရံထက်မှာ ပြုံးရိပ်လှုံ။
ကျွန်ုပ်အားကြည့်နေဘိတုံ။
အဖေ့ဓာတ်ပုံ၊ ဆေးမှုန်မှုန်လျှင်
ပူပုံပန်းရုပ်၊ ကျွန်ကျွန်ုပ်၏
ဒုက္ခသက်သက်၊ မကြည့်ရက်ထင့်
မျက်လွှာအချ၊ ကျွန့်ဆံစသို့
မြမျက်ရည်ဝန်း၊ တစ်စက်နမ်းဟု
စိမ်ဝမ်းမှတ်တုံ၊ ထင်လတ်တုံသော်
ဓာတ်ပုံထဲက ကြွေခဲ့သည်။
အဖေ့မျက်ရည် တစ်စက်သည်။
ပင်လယ်ထက်ပင် ကျယ်လိမ့်မည်။
သားချစ်နားလည်နိုင်ပါပြီ။

နှစ်ဆန်းခါ နွေအရောက်မှာဖြင့်
ချစ်ပန်းဝါ ရွှေပိတောက်တွေက
ကြိုင်လှောက်လို့ ပွင့်ငုံစီ။
ခြွေမခူးသာဘူး
လေလူးရာ ဘယ်ညာယိုင်လို့
ပိတောက်ခိုင် ကိုယ့်ကိုစိမ်းသည်မို့
နွဲ့ယိမ်းကို မပန်သာတော့
ကံကြမ္မာ ဖန်လာအနွဲ့မှာဖြင့်
ချန်ခဲ့ရပြီ။
အတွေးမှာ သံသယတွေကြောင့်
ဝေးကမ္ဘာ အပြန်မလှလေတော့
ဆွေးကဗျာ အနန္တပေပေါ့
ဆံမြ ကေရှင်ဆီ၌
ငွေမင်ရည် သီသီစွက်သော်လည်း
ငယ်ချစ်ဆွေ ရွှေတစ်ခက်ကိုဖြင့်
မေ့ရက်ဖို့ ခက်ပါသည်
ကန္တာဆီ တစ်ယောက်ထဲ(တည်း)
ဪ အချစ်ကို အချိုဆမ်းပါလို့
အပြစ်ဆို ငိုမတမ်းသာဘူး
ကိုယ့်လမ်း ကိုယ်သာထွင်လို့
ခရီးနှင် တွင်တွင်လျှောက်ရပေမယ့်
တစ်ယောက်ဆို တစ်ယောက်ထဲ(တည်း)
ပိတောက်ဆို ပိတောက်ပဲရယ်မို့
ဖောက်လွဲကာ အချစ်တွေ မဆုံးသေးပါဘူး
“ကိုယ်မုန်းလျှင် ကိုယ့်အပြစ်
ကိုယ်ချစ်တော့ ကိုယ့်စေတနာ
ကိုယ့်နေရာ ဘယ်မှာရှိစေတော့
ချစ်မိသူ ရွှေတစ်ခက်ရယ်က
ဆက်ရန်သာ လက်မကမ်းသော်လည်း
သက်ခန္ဓာ ပျက်မကျွမ်းလေသရွေ့(ပိတောက်ရယ်)
လွမ်းငွေ့ဝေဆဲ။

(၁)
တပေါင်းနွေရက်
ဟောင်းကြွေ သက်၍
ဆောင်းငှက် အိမ်ပြန်ပါတော့မည်။
သွားတူ နားတူ၊ စားအတူပင်
ကြည်ဖြူမပျက်၊ မိတ်ဆွေငှက်တို့
နှုတ်ဆက်ပါကြောင်း၊ တေးချိုညောင်းစဉ်
ဆောင်းငှက် အိမ်ပြန်ပါတော့မည်။
(၂)
အတူတကွ၊ နားခိုကြခိုက်
ချမ်းမြစေချင်၊ အေးစေချင်၍
ရင်မှရွေးထုတ်၊ တေးတစ်ပုဒ်ကို
ကျွန်ုပ်သီကြွေး၊ ဖျော်ဖြေပေးလည်း
မအေးသည့်ခါ၊ အေးသည့်ခါနှင့်
မသာသည့်ခိုက်၊ သာသည့်ခိုက်နှင့်
မကြိုက်ဘိတုံ၊ ကြိုက်ဘိတုံနှင့်
ဆူကြုံသင့်မျှ၊ မရှိကလျှင်
နားဝမအေး၊ ငှက်ကလေးဟု
ဆဲရေးနှုတ်ခြွေ၊ ပုတ်ခတ်ပေလည်း
“စေတနာသည်သာ၊ ကံကြမ္မာ”ဟု
စိတ်မှာလျှော့ဖြေနေတော့မည်။
(၃)
တပေါင်းဂိမွေ၊ ရော်ရွက်ကြွေသည်
နွေသဘာဝ၊ နွေကာလမို့
ခြွေချရက်စွာ၊ မသက်ညှာဟု
စိတ်မှာငြိုငြင်၊ အမြင်တိုလျက်
ပင်အိုသို့လျှင် ၊ ပြစ်မတင်ပါ
ချစ်ခင်မပျက်၊ သည်တစ်သက်တွင်
တစ်ရက်ခိုဖူး၊ သင့်ကျေးဇူးကို
အထူးဆင်ခြင်နေတော့မည်။
ဝေဟင်မြေပြင်၊ ရေအလျဉ်၌
လေနှင်ရာပြောင်း၊ အတောင်ညောင်းမို့
ဆောင်းငှက်မိခင်၊ မေတ္တာရင်၌
ကြည်လင်ချမ်းမြ၊ တေးဓမ္မကို
အေးမြရွှင်ချို၊ ကောင်းစွာဆိုလျက်
နားခိုအိပ်စက်ပါဦးမည်။
ဪ တပေါင်းနွေရက်
ဟောင်းကြွေသက်၍
ဆောင်းငှက်အိမ်ပြန်ပါတော့မည်။

သူတစ်ထူး၏
ကျေးဇူးရှိလျက်၊ ကျေးဇူးဖျက်ကာ
အမျက်ကြီးမောက်၊ မီးသို့တောက်၍
ကောက်ကွေ့စာဂ၊ မာန်မာနနှင့်
ဝါဒအယူ ပျက်စီးမှု။
သူယုတ်မာဟုခေါ်ထိုက်သူ။
သူ့မယား၌
ပြစ်မှားလွန်ကျူး၊ ရမ္မက်ဆူးတို့
စူးရှသွေးဆူ မွတ်သိမ့်မူ။
သူယုတ်မာဟု ခေါ်ထိုက်သူ။
အမိအဖ၊ ယောက္ခမနှင့်
နှမ အစ်ကို၊ စသည်ကိုလျှင်
ဆဲဆိုရိုက်ခတ်၊ ညှဉ်းဆဲတတ်လျက်
လေးမြတ်အယူ မရှိမူ။
သူယုတ်မာဟု ခေါ်ထိုက်သူ။
မိမိကိုယ်ကို
မြှောက်ဆိုချီးပ၊ မော်ကြွားလှလည်း
နှိမ့်ချပြစ်မှား၊ သူတစ်ပါးအား
စော်ကားငြူစူ ကဲ့ရဲ့မူ။
သူယုတ်မာဟု ခေါ်ထိုက်သူ။
အိုကြီးအိုမ၊ မိနှင်ဖကို
တုတ်ကွလုပ်ကျွေး၊ အခွင့်ပေးလည်း
လုပ်ကျွေးသမှု၊ ဘယ်မပြုလဲ
ဥပေက္ခာပြု နေစိမ့်မှု။
သူယုတ်မာဟု ခေါ်ထိုက်သူ။
အမျိုးဇာတ်ကြောင့်
သူမြတ်ပိုင်ပိုင်၊ မဖြစ်နိုင်တည့်။
အမျိုးဇာတ်ကြောင့်
ဂုဏ်ဒြပ်နုံချာ၊ သူယုတ်မာဟု
သေချာဒိဌ၊ ဆိုမရတည့်။
လောကကမ္ဘာ၊ လူတို့ရွာဝယ်
သူငါရှေးရှု၊ ပြုသောမှုကြောင့်
လူ့ဂုဏ် ‘ယုတ်’ ‘မြတ်’၊ ဖြစ်တည်အပ်ဟု
သိမှတ်သင့်ကြောင်း၊ ဆိုးအကောင်းကို
လမ်းကောင်းညွှန်ပြ၊ မိန့်မြွက်ဟသည်
ဗုဒ္ဓစကား ထိုတရား။

နွေဦးရွက်ဝါ၊ သို့ပမာလျှင်
မြန်မာနိုင်ငံ၊ စစ်ထွက်သည့်ငါ
ရောက်ခဲ့ပါပြီ
စာရာမေရိ တောင်ခြေထိ။
စာရာမေရိ၊ တောင်ခြေထိပင်
ရောက်သည့်ခိုက်မှာ၊ ကြေးနန်းစာကို
ငါဖတ်ရှုရ၊ ထိုခဏတည့်
သက်မျှချစ်ကြင်၊ ဇနီးခင်က
ရင်နှစ်သားဦး၊ လ,ပန်းဖူးကို
မီးရှူးသန့်စင် ဖွားမြင်ကြောင်း။
အို သားကြီးအဖေ၊ ငါဖြစ်ပေဟု’
တောင်ခြေမှမြောက်၊ တောင်ထိပ်ရောက်မျှ
ဝမ်းမြောက်ပျော်ရွှင်၊ စိတ်အစဉ်ဝယ်
ဖခင်မေတ္တာ၊ ဆိုသည်မှာလျှင်
ဘယ်ခါဆုံးစ၊ ရှိနိုင်ပါ့ဟု
တွေးဆမိချိန်၊ နှလုံးအိမ်၌
မွေ့သိမ်ချမ်းမြ၊ ဖူးမြင်ရသည်
ရွာက အဖေကိုပါတည်း။
စာရာမေရိ၊ တောင်ပေါ်ထိပင်
ရောက်သည့်ပမာ၊ ထင်မှတ်ရာမှ
‘ရွာကဖအို၊ တောင်မြင်းမိုရ်’သို့
ကြည်ညိုမာန်လျှော့
ကန်တော့စိတ်မှန်း၊ မျှော်ရင်းလွမ်းသည်
နှင်းဆမ်းမျက်ရည်နှင့်တကား။

ဖျားနာစဉ်က၊ အားပေးကြ၍
ရွှင်ပျစေသော၊ ထိုသဘောဖြင့်
ရယ်မောစရာ၊ ပြောကြရှာသည်
ကြင်နာတတ်သော မိတ်ဆွေများ။
ချို့တဲ့စဉ်က၊ ဝိုင်းဝန်းကြ၍
ငွေစ သပြာ၊ ဝတ္ထုစာနှင့်
ကဗျာအလှ၊ လက်ဆောင်ငှသည်
ဖေးမတတ်သော မိတ်ဆွေများ။
အောင်မြင်မှုပန်း၊ ငါဆွတ်လှမ်းသော်
ဝမ်းမြောက်စွာပင်၊ ငါ့ဂုဏ်တင်လျက်
ရယ်ရွှင်ရယ်မော၊ တသောသောလျှင်
သဘောဖြူသည့် မိတ်ဆွေများ။
ငါမြင့်လေဘိ၊ မြင့်သည့်အလျောက်
ငါနိမ့်လေဘိ၊ နိမ့်သည့်အလျောက်
ဝမ်းမြောက်ဝမ်းသာ၊ ချမ်းသာဆင်းရဲ
ဝေခွဲမျှယူ၊ သဘောဖြူသည့်
ချစ်သူငယ်ချင်း၊ မိတ်ဆွေရင်းတို့
ကွေကွင်းခွဲခွာ၊ ကာလကြာလည်း
ငါတွေးမြဲပင်၊ ဟိုယခင်က
ငါ့တွင်အထူး၊ တင်ရှိဖူးသည့်
ကျေးဇူးတရား ကိုတကား။
ဪ ကျေးဇူးကြီးပေ၊ ရှေးပဝေက
မိတ်ဆွေများသို့၊ မေတ္တာပို့ကာ
ဤသို့ ဆုမွန် ချွေသည်တကား။
သီတင်းအကျွတ်၊ နှင်းအဆွတ်ဝယ်
ဝင်းမွတ်သင်းထုံ၊ ပွင့်ကြကုန်သည့်
ကြာမှုံသို့ဝင်း၊ ဂုဏ်သတင်းလည်း
ထုံသင်းမွှေးကြူနိုင်ပါစေ။
ထို့ပြင်တဝ၊ ပန်းကြာမြလျှင်
နှင်းစဆွတ်လူး၊ အလှထူးနှင့်
ပွင့်ဦးသည်မှ၊ ကြွေချိန်ကျထိ
ချမ်းမြဆိတ်ငြိမ်၊ မြကန်အိမ်၌
တည်ငြိမ်ရွှန်းဖိတ်၊ ငြိမ်းစွာအိပ်သို့
ချစ်မိတ်ဆွေများ၊ ရှေးရှုသွားသည့်
ရှည်လျားလှသည်၊ ခရီးရှည်ဝယ်
ရေကြည်သင့်မျှ၊ သောက်သုံးရလျက်
အလှဖျက်ချိုး၊ ရန်စပျိုးမည့်
လေမိုးကင်းစင်ကြပါစေ။

သတင်းမကြား၊ စာမပါဘဲ
သားကြီးပြန်လာ၊ သောအခါဝယ်
လာမှလာသေး၊ လူကလေးဟု
မွေးမိကျွန့်ကို၊ ဆီး၍ဆို၏
သို့ဆိုဘိငြား၊ ချိုမျက်ထားနှင့်
စားချင့်စဖွယ်၊ အသွယ်သွယ်ကို
ဖွယ်ဖွယ်ရာရာ၊ ချက်ပြုတ်ကာလျှင်
ရသာစုံထွေ၊ ရှေးပဝေနယ်
မွေးမေကျွေးရှာဘိတကား။
သို့ကျွေးရုံမျှ၊ ဘယ်မကချေ
ငယ်ကလိုပင်၊ အိပ်ရာဝင်လည်း
မှတ်ခြင်းကင်းအောင်၊ ခြင်ထောင်ထောင်တဲ့
ယပ်တောင်ဖျပ်ဖျပ်၊ တခတ်ခတ်နှင့်
ပါးစပ်ထမေး၊ လူမှုရေးတွေ
လူလေးပြေမှ၊ ပြေပါစဟု
ကြောင့်ကြပူပွေ၊ ရှေးပဝေနှယ်
မွေးမေထွေးရှာ ဘိတကား။
သို့တွေးရုံမျှ၊ ဘယ်မကချေ
သားလှပြန်မည်၊ လက်အုပ်ချီသော်
ပင်နီတစ်အုပ်၊ ဆေးတစ်ထုပ်နှင့်
ငရုတ်တစ်စိတ်၊ ဆန်တစ်အိတ်ပြင်
ငချိပ်ကြူမွှေး၊ ပဲနီလေးတဲ့
မြေးတွက်၊ သားတွက်၊ ချွေးမတွက်ဟု
အတွက်များထွေ၊ ရှေးပဝေနယ်
မွေးမေပေးရှာဘိတကား။
ဪ မွေးမေကျေးဇူး၊ မြင်းမိုရ်ဦးကို
ဆပ်ဖူးချင်သည်၊ စိတ်ကရည်လည်း
စိတ်သည်သာရောက်၊ မထမြောက်ဘဲ
တစ်ခေါက်ပြန်လာ၊ လက်ဗလာတည့်
နှစ်ခေါက်ပြန်လာ၊ လက်ဗလာတည့်
ဗလာလက်တွင်း၊ မိချစ်ခြင်းတို့
သက်ဆင်းခဲ့သည်၊ အလီလီမို့
နို့်ရည်ချိုမျက်၊ ဘယ်သို့သက်လည်း
တစ်စက်ဖိုးပင်၊ ကျေမထင်ဟု
တွေးထင်ခဲ့ပြီး၊ ဝမ်းပန်းနည်း၍
သားကြီးအိမ်ပြန်၊ မျက်ရည်လျှံလည်း
လျှံသည့်မျက်ရည် တိတ်ခိုးဆည်။
အမေ မသိစေချင်ပြီ။

(၁)
အဆိပ်လူးမြား၊ နှလုံးသားကို
ဖောက်သွားပေလျက်၊ ရင်ခွင်ထက်မှ
မျက်စိသူငယ်၊ သူ့သားငယ်ကို
ဖက်တွယ်ရင်းက၊ ထိုမျောက်မလျှင်
ဇီဝအသက်၊ ချုပ်ငြိမ်းပျက်သည်
တောနက်မြိုင်စောင်း တစ်နေရာ။
ပါဏာတိပတ်၊ ချင်ခြင်းတပ်၍
သတ်ရခဲ့ခြင်း၊ မဟုတ်လျှင်လည်း
ရင်တွင်းပူဆာ၊ အူအင်္ဂါကြောင့်
မြင်ရာသားကောင်၊ မလွတ်အောင်လျှင်
ပစ်နှောင်ခွင်းဖြို၊ မုဆိုးအိုလည်း
ရွက်ညိုစိမ်းတောက်၊ သစ်ပင်အောက်မှ
မျောက်သားငယ်လေး၊ ငယ်နုထွေးကို
ဖြည်းလေးညင်သာ၊ ယူခဲ့ပါသည်
အိမ်မှာအလှ မွေးရန်ကို။
(၂)
မုဆိုးပြန်ရောက်၊ အိမ်ဝင်ပေါက်တွင်
ဝမ်းမြောက်ရွှင်ပျ၊ မြင်နေကျသော
နှမအိမ်သူ၊ သူ့သည်းအုကို
ကြည်ဖြူရွှင်ပျ၊ မမြင်ရဘဲ
မြင်ရသည်လျှင် ဖိုးရုပ်သွင်နှင့်
ထွက်ဝင်ရင်းနှီး၊ အိမ်နီးချင်းတို့
ရှင်းဆိုပြောမှ၊ သူသိရ၏
နေ့လစေ့လွယ်၊ ဇနီးသည်လျှင်
ခုဝယ်မီးဖွား၊ ခက်ကြုံငြား၍
လှုပ်ရှားညည်းညူ၊ မချိမူသော်
သည်းအူပြတ်မျှ သူကြားရ။
ရင်နှင့်အမျှ နာကျင်လှ။
(၃)
ဪ ချစ်ခြင်းမေတ္တာ ရင်မှာလှုပ်နိုး
ပြိုမည့်မိုးနှယ်
မုဆိုးမျက်နှာ၊ ညှိုမှိုင်းများစွာကို
မြင်ပါလေရ၊ ထိုခဏ၌
လက်မှရုန်းထွက်၊ ကမ္ဘာပျက်သို့
ဆင်းသက်ခုန်ပြေး၊ မျောက်ကလေး၏
ငိုကြွေးရှာပုံ၊ ပမာပုံနှင့်
သံကုန်စူးရှ၊ ကြားလိုက်ရသော်
ဘဝတစ်သက်၊ ကြွေရန်ခက်သည့်
မျက်ရည်တစ်ပေါက်၊ မြေသို့ရောက်ခိုက်
မိုးလောက်ဟုပင်၊ မုဆိုးထင်၍
ရင်ဖိုနွမ်းလျ၊ ကြေကွဲရသည်
ဘဝအမော ဆိုအံ့လော။

‘ဝင်ခွင့်ပြုပါ’ ဆိုဖူးပါသည်
စာသင်ခန်းမ အဝင်ဝ။
ကျောင်းတက်နောက်ကျ ငယ်စဉ်က။
‘ဝင်လာပါဘီ’ ၊ အိုတပည့်ဟု
ငါ၏ဆရာ၊ ခွင့်လွှတ်ရှာသည်
ကြည်သာဆုံးမ၊ ဩဝါဒ
ကျောင်းနေစဉ်က ငယ်ဘဝ။
ဝင်လာဘိလတ်၊ နေရာကျပ်လည်း
မတ်ရပ်စရာ၊ မလိုပါတည့်
နေရာထိုင်ခင်း၊ သူငယ်ချင်းတို့
ရိုင်းပင်းကူညီ၊ ဖေးမသည်နှင့်
မမီသည့်စာ၊ မှတ်စုလွှာကို
ပျူငှာမနှေး ကူးခွင့်ပေး။
ပျော်ရွှင်မှုဖြင့် ရင်မှာအေး။
အချိန်ကာလ၊ ပြောင်းလဲကြ၍
ဘဝလမ်းတွင် ၊ ပန်းအဝင်၌
ငါလျှင် နောက်ကျ၊ ရှိပေကသော်
ငယ်ကလိုပင်၊ ပြစ်ကင်းစင်သည့်
‘ဝင်ခွင့်ပြုပါ’ ဆိုချင်ပါမိ
ဆိုပါလေငြား၊ ငါ့အပါး၌
ထောက်ထားစာနာ၊ အကြင်နာနှင့်
မေတ္တာရှေးရှု၊ ပျော်ရွှင်မှုတို့
ယခုကာလ၊ ငယ်ဘဝနှယ်
ရမှရနိုင်ပါ့မလား။
ကျွန်ုပ်တွေးမိ ဝိုးတဝါး။
ဆင်ခြင်ကြည့်ပါ မိတ်ဆွေများ။

အမြဲလိုလို၊ ပြုံးချိုချိုနှင့်
ဆိုသည့်စကား၊ ပမာပျားမို့
တင်စားငါ့ကို၊ ဖိုးပြုံးချိုဟု
ခေါ်ဆိုလာကြ၊ ကျီစယ်ကြတိုင်း
နှုတ်စပြုံးရိပ်၊ ခပ်မဆိတ်လျှင်
တိတ်တိတ်နေခဲ့ သည်တကား။
အပူအပင်၊ မြူမတင်ဘဲ
ကြည်လင်ရွှင်ပျ၊ မြင်နေကျမို့
အားကျစွာကို၊ ဖိုးပြုံးချိုဟု
ငါ့ကိုဂုဏ်ပုဒ်၊ ဘွဲ့မည်ထုတ်တိုင်း
နှုတ်စပြုံးရိပ်၊ ခပ်မဆိတ်လျှင်
တိတ်တိတ်နေခဲ့ သည်တကား။
သို့တိတ်တိတ်နေ၊ ရှိခဲ့ပေလည်း
ရင်တွေပွင့်မျှ၊ ပြောချင်လှသည်
ဘဝသောက၊ မောသမျှ။
သို့တိတ်တိတ်နေ၊ ရှိခဲ့ပေလည်း
မျက်ရေချောင်းကြီး၊ ပြည့်လုနီးမျှ
ငိုညည်းရှိုက်ငင်၊ ပြောလိုက်ချင်သည်
ငါလျှင်ဒုက္ခ ကြုံသမျှ။
ဪ
ငါလျှင်ဒုက္ခ၊ ကြုံသမျှကို
ပြောပြချင်လျက်၊ ပြောမထွက်နဲ့၏
ကျက်ကျက်လှိုက်ဆူ၊ တံလှပ်မြူနှယ်
အပူငွေ့တွေ၊ မဟပ်ချေအောင်
မိတ်ဆွေတို့တွက်၊ ငါငဲ့ကွက်၍
သိုဝှက်ကာဖုံး၊ ငါလျှင်ပြုံးမည်
အပြုံးထဲက၊ မျက်ရည်စအား
စွန်းစမမြင်၊ ရှိခဲ့လျှင်သော်
ခေါ်ချင်ခေါ်ကြ၊ ဖိုးပြုံးချို။
ရင်ထဲမှာပဲ တိတ်တိတ်ငို။

မကွေးထီလာ၊ ကားပေါ်မှာတည့်
နေရာကျပ်ညပ်၊ လူချင်းထပ်မျှ
ပူးကပ်ထိုင်ရ ထိုနေ့က။
အထက်ဌာန၊ လမ်းညွှန်ပြသည့်
ကြီးစွတာဝန်၊ ထမ်းကျေပွန်ရန်
အားသွန်ကြိုးပမ်း၊ ခရီးလမ်းဝယ်
နွမ်းလျကိုယ်လက်၊ အဖျားတက်သော်
ကျက်ကျက်ဆူမျှ၊ ကိုယ်ပူလှသည်
ဖျားငွေရှိန်းရှိန်း၊ လေစိမ်းစိမ်းကြောင့်
မှိန်းလျက်နေစဉ်၊ ငါ့ဘေးတွင်ရှိ
မိခင်အရွယ်၊ မွေးမယ်လိုလို
အမေအိုက
‘အလို ကိုယ်ပူလှသေး၊ လူကလေး’ဟု
ငန်းဆေးတစ်ထုပ်၊ ခြင်းမှထုတ်ကာ
ချွေးငုတ်ကင်းလွင့်၊ အခိုးပွင့်အောင်
အသင့်ဆောင်ယူ၊ ရေနွေးပူနှင့်
ဖေးကူတိုက်ကျွေး ရှာသည်တကား။
အမေပေးသည့်
ရေနွေးတစ်မှုတ်၊ ဆေးတစ်ထုပ်ကြောင့်
လှုပ်ယမ်းယိမ်းထိုး၊ ကားအမိုးကို
ဝိုးဝါးဝေသီ၊ ငေးရီကြည့်ဆဲ။
အမေရွတ်သည့်
ပျောင်းညွတ်ချိုပြေ ‘သမ္ဗုဒ္ဓေ’ကို
ရွှန်းဝေပွင့်ဖူး၊ ပီတိဦးဖြင့်
ကြည်နူးထောင်နား၊ စိုက်၍ထားဆဲ။
တဘက်စုတ်ကလေး၊ လည်မှာထွေးရင်း
ချွေးပေါက်စို့စို့၊ တို့သုတ်ပေးကာ
ပြုစုရှာသည်
မေတ္တာအပြည့်၊ ထိုအမိကို
မသိတစ်ဝက်၊ သိတစ်ဝက်နှင့်
အိပ်စက်ပျော်ကာ၊ နိုး၍လာသော်
ငါ့မှာအဖျား၊ ကင်းစင်သွားလျက်
ဘေးနားရှာဖွေ၊ မျှော်ကြည့်လေမှ
အမေမရှိ တော့ပါတကား။
‘အမေ အမေ၊ ထိုအမေလျှင်
ဘယ်နေရာမှာ၊ ဆင်းခဲ့ပါသလဲ’
ခုခါလမ်းဆုံ၊ ခရီးဆုံးဝယ်
‘ညှိုးချုံးပြေလျော့
ကန်တော့ရိုးကျိုး၊ ရှိခိုးချင်ပေ
ဟိုသည်ဖွေမှ
‘အမေသည်မှာ၊ ကျန်ခဲ့ပါသဲ’
ခါခါထပ်ထပ်၊ ငါးသုံးသပ်စဉ်
ရစ်ပတ်လည်မှာ၊ ထွေးလျက်သာတည့်
နီဝါရောယှက်၊ ဖျင်တဘက်လေး
မပျက်ကိုယ်ငွေ့၊ ရှိုက်နမ်းတွေ့ပြီ
အမေ့ကိုယ်စား ချန်ခဲ့သလား။
ဪ
ကျေးဇူးစကား၊ နှလုံးသားမှ
လှုပ်ရှားချိုအေး၊ ဆိုချင်သေးလည်း
ဆိုရေးမကြုံ၊ ဖြစ်ရပုံကြောင့်
ဆုံရန်ခဲခက်၊ လမ်းတစ်ဝက်၌
တဘက်စုတ်ကလေး၊ အမေပေး၍
ဝေးခဲ့ပြီးကာ၊ ရင်ထဲနာသည်
လိပ်စာမသိရလေခြင်း။

သမီးလေးချစ်စဖွယ်
နုနယ်တဲ့သူ့အပြုံး
မျက်ထားချိုချိုနှင့်
နုပါးမို့မို့နှင့်
စကားဆိုမပီသပေမယ့်
နားမှာ ချိုလွန်ကြည်မြတယ်
စမ်းကျရေနှုန်း။
သမီးလေးသူ့ဖခင်
ပြုံးရွှင်ဟန်သူမပြ၊
စကားဘယ်မဆိုဘဲ
မျက်ထားရယ်ညိုညိုနဲ့
သမီးကိုရင်မှာထွေးတယ်
ဆွေးမြည့်ဟန်ပ။
သမီးလေးသူ့မိခင်
မမြင်ရပါတကား။
နို့ဘူးတဖျော်ဖျော်နဲ့
အိုအေးတကြော်ကြော်နဲ့
ဖေ့ပေါင်ပေါ်ခဗျာမှေးရတယ်
နွေးပါ့မလား။
ပန်းရွှေကြာ ရေစင်ဝေးသလိုပ
သမီးလေးသူ့ခမျာ။
ဖြစ်ရပုံ ဘယ်အရေးရယ်လို့
မေးမိတော့ကာ။
‘သမီးလေး မွေးမာတာ
ဝေးရာသို့ တိမ်းသတဲ့။
အချစ်သစ် တမင်ရှာ
သစ္စာမဲ့စိမ်းသတဲ့။’
သူတိမ်းလျှင် ကိုယ်မခင်ဘဲ
သူစိမ်းလျှင် ကိုယ်မကြင်ဘဲ
စလယ်ဝင် အပြင်မည်းကာမှ
ကွဲခဲ့တယ်တဲ့။
အညာပြန် ခရီးသွား
မီးရထားကြီးပေါ်တွင်။
ကြင်နာဖွယ် သားအဖ
တွေ့ရလေလျှင်။
လွင့်မျောသည့် စိတ်အစဉ်
မရွှင်ခဲ့ပြီတကား။
ပြတင်းမှန်ကို ကျော်လို့
ရှုမျှော်လျှင် မြင်ပြန်ရတာက
မိုးရေချို စိုစိုဝတာမို့
အလှရယ် ကြည်ကြည်လင်နဲ့
ဘဝရယ် ပီပီပြင်နဲ့
မြအသွင် မြမင်ပက်လေတဲ့
မြမြက်ပင်များ။

နွေနံ့မစင်၊ မိုးမဝင်သေး
ခိုးမင်ပြာလဲ့၊ မှိုင်းနွဲ့နွဲ့တို့
သိုင်းဖွဲ့ထက်အောက်၊ မြိုင်တစ်လျှောက်ဝယ်
ပိတောက်ငုဝါ၊ စိန်ပန်းပြာတို့
အခါနှောင်းလင့်၊ တချို့ပွင့်ဆဲ
တချို့လဲငုံ
အစုံရောထွေး ရှိနေသေးစဉ်။
ပြာညိုမှောင်မိုက်၊ မိုးတိမ်တိုက်သို့
အလိုက်သ့င်ပင်၊ လေတွင်ရွေ့မျော
ဥဩလွမ်းတေး၊ ဟိုအဝေးမှာ
ဖြည်းဖြည်းယဲ့ယဲ့၊ နှုတ်သံနွဲ့ကို
သဲ့သဲ့ကလေး၊ ကြားနေသေးစဉ်။
ဪ နွေလမပီ၊ မိုးမမည်သော
ရာသီဝိုးဝါး၊ မိုးကြိုးကြား၌
မြင့်မားသီခေါင်၊ တစ်တောင်တက်ဆင်း
တစ်တောနင်းကာ၊ ဇာနည်တို့ထုံး
ပိုင်ပိုင်သုံးလျက်၊ ချေမှုန်းချီတက်
စစ်ထွက်မယ့်မောင်၊ ပြည်ချစ်မောင်လျှင်
လျှိုမြောင်ကြားမှာ၊ မနားသာဘဲ
စမ်းပြာရိပမှာ၊ မအိပ်သာဘဲ
ခမျာမှုန်းချေ၊ တိုက်ပွဲဖွေစဉ်
မိုးရေကြည်ကြည်၊ မယ့်မျက်ရည်ဟု
စစ်သည်တွေးချင့်၊ ခရီးဖွင့်မည်
စိုးမိသည်ကြောင့်
ရာသီပန်းနှင့်၊ လွမ်းမသင့်မီ
မိုးမင့်ဒေဝါ၊ ရွာချင်ပါမယ့်
အခါငဲ့၍
ရွာပါနဲ့ဦး မိုးရယ်ကွယ်။

‘သုံးလွန်းတင် ငင်မှကြိုး’ရယ်လို့
ဆိုရိုးလဲ ရှိတယ်ခင်။
အပင်ဖြတ်ပေမယ့်
မပြတ်ချင် အမျှင်ရစ်လေတဲ့
ပဒုမ္မာကြာအဖြစ်လိုပ
အချစ်ကိုကြာနဲ့နှိုင်း
ရိုင်းလိမ့်မထင်။
အပင်မဖြတ်ရအောင်
အမျှင်လဲမပြတ်ရအောင်
နှမမောင် အချစ်ကြိုးရယ်က
မြတ်နိုးမှုကုဋေကုဋာနဲ့
မေတ္တာ သစ္စာ အကြင်နာ ရစ်ပါလို့
မောင်ကျစ်တဲ့ သည်ကြိုးမျှင်
ချစ်လွန်တင် ရင်မှာဖြစ်။
တောတွေကာ တောင်တွေခြားပေမယ့်
မောင့်နားမှာ ချစ်သူ့ပုံ
မောင့်အာရုံ ချစ်သူ့စိတ်
မောင့်အရိပ်ချစ်သူထင်သမို့
ဖြူစင်စင် စိတ်ကလေးမှာတဲ့
အပူပင် တစ်ဆိတ် မတွေးလိုက်ပါနဲ့
မီးဝေးရင် ချိပ်မအေးတတ်ပါဘူး (ခင်ရယ်)
ဝေးမှပိုချစ်။

အချစ်ဦးသူရဲ့
ချစ်ဖူးသူ ရင်အလွှာ၌
အကြင်နာကမ္ဘာ မကတာလဲ
သာဓက ထပ်ဖော်စရာ အသစ်ထွင် မရေးတော့ပါဘူး
ရာမဇာတ်တော်လာ ဖြစ်စဉ်ကလေးကိုဖြင့်
တွေးကြည့်စမ်း စေချင်သည်။
ဟနုမာန် တပည့်သားကိုဖြင့်
ချစ်သနားသူ မင်းရာမရယ်က
သူ့လည်မှာ တယုတယဆွဲပါတဲ့
ပုလဲသွယ် ဖြူဖြူဖွေးကိုမှ
ပေးခဲ့ရှာသည်။
မသိနားမလည်ရှာ ပုလဲတန်ဖိုးကိုဖြင့်
တပည့်သားငယ်မှာ အသည်းအမှန်ရိုးလေတော့
အငြိုးရယ် ဘယ်မပါဘဲ
ကိုက်ဖြတ်ကာ ဆော့ကစားလိုက်လေတော့
‘ငမိုက်သား ဟနုမာန်ရယ်
မင်းငါ့ကို တကယ်မချစ်ပါကလား
ပုလဲသွယ် စံပယ်နှစ်ကိုမှ
ဖြတ်ပစ်တယ် မမြင်ရက်စရာ’လို့
သခင်မျက်တော့ အခက်ပွေပြီ
မျက်ရေလည်ပြီကွယ် သောကဖုံး။
သခင့်အပြောကိုပင်
နင့်သောရင် ဖြေမဆည်တော့
သေပစီ(စေ) သန်လျက်ဆွဲပါလို့
ရုတ်ချည်းပင် ရင်ကိုခွဲပြလိုက်လေသတဲ့
အမိုက်အမဲရင်မှာ မြင်ပြန်ရတာက
‘မင်းရာမ ရုပ်ပုံလွှာ’တဲ့
အသည်းမှာ ထာဝရ
သူ့မေတ္တာသာမညမဟုတ်ခဲ့ပါလို့
သာဓကသရုပ်ထင်အောင် နှုတ်တွင်မဟခဲ့ပါလဲ
ရာမအရုပ်မြင်အောင် အဟုတ်ပင်ပြခဲ့သလိုပါ့
(ဪ အခုလဲ)
ဘဝတစ်ဆစ်မှာ ပန်မဖြစ်တာမို့
ချန်ရစ်တာ သခင်သိလျက်ကယ်နဲ့
မရှိသုံးအသွင် ကြောင်မုန်းတယ်လို့
မချိုပြုံးတမင် သခင်ပြုံးလေတော့
နှလုံးကြွေ နွေတစ်သက်မှာဖြင့်
အရှုံးတွေ မရေတွက်ချင်ဘူး။
အခက်ပွေစရာ တင်အပြစ်မစဲရင်လဲ
သက်သေပမာ ရင်နှစ်အသည်းကိုဖြင့်
(မြင်ရဲမယ်ဆိုရင်တော့ သခင်ရေ)
ခွဲကြည့်လှည့်ဦး။

မုန်းတေးမဆို၊ ချစ်တေးဆို၍
မိုးကိုလည်းချစ်၊ မြေကိုချစ်သည်
ချစ်တတ်လွန်းစွာ၊ မျက်ဝန်းပြာနှင့်
သံသာနွဲ့အေး၊ ငှက်ကလေးကို
ဆဲရေးငြိုငြင်၊ အပြစ်မြင်လျက်
တမင်မုန်းရက် ကြသည်တကား။
လေးညှို့ကိုဆ၊ မျက်ဒေါသဖြင့်
မြငှက်ကလေး၊ ရိပ်ညိုအေး၌
ချစ်တေးသီခိုက်၊ ပစ်ခွင်းလိုက်သော်
သည်းခိုက်စူးရှ၊ ခံခက်လှ၍
သွေးစဖြိုးဖြိုး ၊ တောင်ပံကျိုးအောင်
မုန်းမိုးစွေရက် ကြသည်တကား။
ဆဲရေးငြိုငြင်၊ အပြစ်မြင်လည်း
မြင်နိုင်သည်သာ ခွင့်လွှတ်ပါ၏။
ဣဿာစိတ်ပျိုး၊ အတောင်ချိုးလည်း
ချိုးရက်ပါစေ၊ ခွင့်လွှတ်ပေ၏
သည်းကြွေလုနိုး၊ အတောင်ကျိုး၍
မိုးမပျံနိုင်၊ ခွင့်မပိုင်လည်း
ပျံနိုင်သမျှ၊ စွမ်းအစဖြင့်
မြစိမ်းခက်ဝေ၊ မြလယ်မြေဝယ်
ချစ်ဆွေလုပ်သား၊ လယ်သမားတို့
ခွန်အားအသစ်၊ တစ်ဖန်ဖြစ်ရန်
ချစ်တေးဖွဲ့ဆို နေဦးမည်။
မိုးမြင့်ပြာဝေ၊ အာကာဗွေဝယ်
ပျံနေကြသေး၊ မြငှက်ကျေးတို့
ရန်ဘေးကင်းပ၊ ရှိစေကြဖို့
ဆန္ဒမွန်ခြွေ၊ မြတ်ဆုဝေလျက်
စေတနာသစ်၊ မေတ္တာသစ်ဖြင့်
ချစ်တတ်သောငှက်၊ ချစ်မပျက်ဘဲ
ချစ်လျက်သီကြွေး၊ ချစ်သံပေးသည်
ချစ်တေးမဆုံးစေနိုင်တော့ပြီကိုး။

မထားခဲ့ချင်လည်း
အားနွဲ့သူ စံပယ်ညှာမို့
နေလာလျှင် ခမျာညှိုးပါလို့
လေတိုးလျှင် ခမျာကြွေလိမ့်
နေဒဏ် လေဒဏ်နဲ့
ရေဆန်မှာ အလှော်ခက်တာမို့
မခေါ်ရက် ခွင့်မကြုံ။
နှစ်ဖော်တွဲလျှင်ဖြင့်
ပျော်ပွဲတွေ အစုံစုံနဲ့
ပျော်ပုံရယ် သွယ်သွယ်သစ်ပေမယ့်
ငယ်ချစ်ကို မောင်သနားတာမို့
ထားခဲ့မဆုံ။
လှိုင်းကြီးလျှင် လှေငယ်လှုပ်
လှိုင်းပုတ်တော့ လှေငယ်တုန်
လှိုင်းခုန်လျှင် လှေငယ်လူးမှာမို့
ချစ်ဦးစံပယ်မြင်တော့
နွယ်အသွင် ညာဘယ်လူးနိုင်ရဲ့
လင်းအရုဏ် နေခြည်ဉီးမှာပဲ
ဖူးရစ်ကွဲ့ စံပယ်ငုံ
ထုံရစ်ကွဲ့ စံပယ်ဦး။
နှုတ်ဆက်တယ်ခင်
ဆုပ်လက်ရယ် မဖြည်ချင်လည်း
ရပ်ရှစ်ခွင် မိုးမှောင်မသန်းခင်၌
ရှေ့လမ်းသာယာစေဖို့
အားမာန်ဝေ ခရီးရှည်ဆက်ချင်ရဲ့
အောင်သပြေ ရွှေတစ်ခက်ရယ်နှင့်
ပြန်ရက်ကို မေကြိုတော့
နေမညို အချိန်မနှောင်းတဲ့ပြင်
လရက်ရှည် အလီလီမညောင်းပါဘူး
မြမျက်ရည် မလည်ကြောင်းကိုဖြင့်
သခင့်ထံ ခွင့်ပန်တောင်းပါ့မယ်
(စံပယ်ရယ်) ခေါင်းညိတ်ပါဦး။

အရွာခက်သည်
ပြာညက်ထုံသင်း၊ ဂုဏ်သတင်းနှင့်
ပန်းမင်းကြွေမည် စိုးသည်မို့။
အလာခက်သည်
မြရွက်လွှမ်းခြုံ၊ ဆန်းရဂုံဝယ်
ပန်းဂုဏ်ပျက်မည် စိုးသမို့။
ရနံ့ချိုအေး၊ ဘယ်သို့မွှေးအောင်
အသွေးနီမြန်း၊ ဘယ်ပုံဆန်းအောင်
ဝမ်းပန်းတသာ၊ မြမေတ္တာဖြင့်
ရွာခဲ့ချင်သည်၊ အိုနှင်းဆီရဲ့
လာခဲ့ချင်သည်၊ အိုနှင်းဆီရဲံ
ပန်းသည်မိုးကို၊ လို,မလိုနှင့်
မိုးကိုပန်းက၊ တ မတအား
ဒိဌသေချာ၊ မသိပါသော်
မိုးမှာသူ့ကြောင့် တစ်ရေးမှောင့်၍
တွေးကြောင့်ပူဗျာ၊ စိုးမိပါသည်
ရွာမှရွာသင့်ပါ့မလား။
လာမှလာသင့်ပါ့မလား။
ပန်းပွင့်ချိန်ပင် လွန်ပြီလား။
အို ရာသီမလင့်၊ အခွင့်မဆုံး
မုန်းမာန်မပျိုး၊ ပန်းမငြိုးလျှင်
ချစ်မိုးရွာချင်ပါသေးသည်။

လွမ်းသံသရာ အရှည်မဆက်ချင်လို့
ပန်းမာလာ သည်တစ်သက်တွင်ဖြင့်
ကြုံလျက်နှင့် ဆုံရေးမလွယ်။
ထုံမရင့်မီက
ငုံချင့်တယ် တဆိုဆိုနဲ့
မာလာပျို အပွင့်ရဲလေတော့
လက်ရဲသူ တံချူရှင်က
မပူပင် ယူငင်နမ်းလိုက်တယ်
ပန်းမိုက် လွယ်လွယ်။
မခြွေခင် အလျင်ညွတ်
မဆွတ်ခင် အသော့ကြွေ
မဝေခင် အညှာကျိုးတာမို့
တန်ဖိုး တာမရှည်ဘဲ
ရာသီလွန် ပန်တော်ကျလေတော့
သင့်ဘဝ အားငယ်ငယ်
သနားတယ်ဆိုပေမယ့် မပန်ဆင်အား။
မှားတယ် အို မေရဲ့ ငြိုငြင်မပွား။
ကြည့်ပါဦးကွယ်
မြဖူးမှာ အဝါခြယ်တဲ့
နံ့သာနွယ် အယဉ်တစ်ပွင့်ရယ်က
ကိုယ့်ဆံဝယ် အသွင်တင့်ပြီမို့
ရင်နင့်စွာ သင်မာလာအား
မကြင်သာ ဘဝအကြောင်းရယ်ကြောင့်
တမင်ခွာ ဝေးစွာရှောင်းရတယ်
(ပန်းကလေးရယ်) နှောင်းခဲ့ပြီတကား။

သခင်ရယ် တမင်မျက်လေတော့
မခင်တွယ် အပင်ဖျက်တဲ့ပြင်
‘သင် မြက်နွယ် ဂုဏ်မထည်တော့
ဥယျာဉ်ဝယ် အလှကင်းတာမို့
အပြီးပင် မီးတင်ရှင်းမယ်တဲ့’
ဟင်း ရက်စက်နိုင်လွန်းတယ်။
အပူငွေ့တွေက
ဆုမွှေ့ တဝေဝေကြောင့်
သည်နွေမှာ သည်ဖေနုံးပါလို့
မပြုံးနိုင် နွမ်းကြေခြောက်ပေမယ့်
အနောက်တောင် မုတ်သံမိုးရယ်က
လှုပ်နိုး ငွေမှုန်ခြွေတော့
ရွက်နုတွေ တဝေဝေနှင့်
သည်ခြံမြေ အလှတိုးစေဖို့
နိုးခဲ့ပြန်တယ်။
အလှသစ်
မြနှစ်ကယ် ဝေဝေဖြာလို့
နွေကန္တာ ခါမဟုတ်ပြီဘဲ
ငယ်ရုပ် ငယ်မူဆင်ခိုက်
အလို ဟင် သခင်တစ်ပါးပါကလား
ချိုလွင်လွင် အယဉ်စကားတွေနှင့်
ကိုယ့်အနားမှာ အသာထိုင်လို့
မာလာမြိုင် လှရန်ကောရယ်တဲ့
ကြည့်မောဖွယ် တစ်ဂုဏ်ဆင်သမို့
မြမြက်ပင် အယဉ်ဆုံးပါလို့
ရွှင်ပြုံးဖွယ့် ခွန်းချိုနွယ်
ဆိုတယ်ကွဲ့ စမ်းနှယ်အေး။
ဪ သူ့စကား
ခုများ ဟိုယခင်နှင့်
ဘယ်လိုပင် အသွင်ခြားပေမယ့်
မငြိုငြင် အမျက်မထားပါဘူး
ကိုယ့်ရင်မှာ ခဏနားလျှင်လည်း
ချစ်အား အတန်ပြေလို့
နွေကိုပင် နွေမမှတ်တော့ပါဘူး
နေကိုပင် နေမမှတ်တော့ပါဘူး
မြတ်နိုးသူ ကိုယ်ငွေ့ကလေးကိုဖြင့်
ပိုက်ထွေကာ မျက်ရည်စွတ်ပေမယ့်။
(သခင်ရယ် မြက်ခင်းကလေးကတော့လေ)
ခွင့်လွှတ်တယ်လေး။

အလွမ်းအဆွေးကို ရင်ဝယ်မပိုက်ချင်လို့
ပန်းပေးလိုက်ပြီပဲ ခင်။
ပြန်မတွေ့ချင်ဘူး
ပြန်တွေ့လျှင် သံသရာ၌
ဖန်ခါခါ လည်ပေဦးမို့
ဇနက္ကာ ပြတဲ့ထုံးလိုပဲ
ချစ်ထုံး မခိုင်ချင်တော့
မြမြက်ပင် နှစ်မျှင်ပြတ်အောင်
ဖြတ်ခဲ့သည်ပင်။
ချစ်သူလဲ ကိုယ်
နစ်သူလဲ ကိုယ်
ရှုံးသူလဲ ကိုယ်
(ဪ ဒါပေမယ့်) ပြုံးသူလဲ ကိုယ်ပါခင်ရဲ့
တစ်နွယ်ငင် တစ်စင်တန်းစမြဲသာမို့
လမ်းခွဲသူ နောက်ဆ့မတင်းအောင်ပေါ့
ရင်တွင်းမှာ ဘယ်ပုံငိုလဲ
မျက်ဝန်းညို ချိုအပြုံးရယ်နဲ့
ပြုံးခဲ့တဲ့ ကိုယ့်ရုပ်သွင်
သခင်မြင်တဲ့ အတိတ်ဟိုတုန်း။
ဟော ကြည့်စမ်း
‘အလွမ်းတွေ ရင်မဆံ့တာမို့
ပန်းရွှေဝေ အယဉ်အသန့်တွေနဲ့
အလွမ်းပြေ တမင်ဖြန့်လိုက်ပါသတဲ့’
လန့်ထိတ်အောင် သူဆို၍
အိပ်မက်ပျို ကိုယ့်ကိုအနှိုးတွင်မှ
စက်နိုးသူ ယောင်တောင်တောင်နှင့်
မှောင့်တမှောင် ခန်းသာဖွင့်လိုက်ပြန်တော့
ပွင့်ဖူး ရွှေဝါနွယ်နှင့်
ပိတောက်မယ် သူ့ကိုယ်စားလိုပ
ကိုယ့်အား ပန်ပါဆိုတော့
(အယို အို)
ဦးခေါင်းအတွင်ခါ၍
ပန်းမာယာ တိုတိုလျှောက်ပါရစေတော့
(ပိတောက်ဝါရယ်) မေ့ဖျောက်လိုက်ဦး။

အလွမ်းဖွဲ့စရာ ကဗျာရေးချင်ရဲ့
တစ်ခြမ်းပဲ့ လကလေးရယ်။
အမှောင်မကြိုက်ပေမယ့်
မှောင်မိုက်မှာ ဝါလည်လည်နှင့်
အသည်းငယ်စရာ အခြေမလှလေတဲ့
လွှဲမဖယ်သာ နွေဘဝတွင်မှ
ငွေလရယ် ကူငင်လာတော့
အလင်းမျှင် ရောင်ခြည်တန်းရယ်ကြောင့်
လမ်းမြင်ခဲ့တယ်။
ဘယ်တောင်ကို ဘယ်လိုဖောက်
ဘယ်ချောက်ကို ဘယ်သို့ကျော်
ဘယ်လျှိုပေါ် ဘယ်လိုသွားရယ်လို့
စကားဆိုသယောင်မို့
လရောင်ဖြာ လမ်းစုံဖြူးတဲ့ပြင်
ညမှောင်မှာ ပန်းငုံဖူးတွေနဲ့
ကြည်နူးဖွယ့် တောအလယ်
မောတယ်လို့ မဆိုသာခဲ့။
ဘဝလမ်း
ဖြောင့်တန်းကာ အခြေမြင့်ပါလို့
သင့်တင့်စွာ အလှရှိလေမှ
‘လပြည့်’ တွေ ဘယ်လိုကြုံလို့
အဘယ်ပုံ ကြင်နာဖိတ်စေတော့
အတိတ်ဟိုယခင်က
ချို့တဲ့စဉ် ဖေးကူဖူးလေတဲ့
ကျေးဇူးရှင် လမ်းပြမှုူးကိုပဲ
အထူးပင် တဆဆမှန်းကာနဲ့
စိတ်ကူးတွင် တသသလွမ်းပါရဲ့
ဪ လတစ်ခြမ်းပဲ့။

တောင်ကညို ပြိုမှမိုးရယ်လို့
ဆိုရိုးလဲရှိတယ်ခင်။
သဘာဝပေမို့
ကာလတာ မရှည်ဘဲ
ရာသီလွန် အခါညောင်းလေတော့
ဆောင်းနဲ့နွေ ချိန်မှန်ရောက်
မိုးပျောက်မည်ပင်။
သို့ကတဲ
ညို့ဆဲပါရင်အလွှာ၌
အကြင်နာ သဒ္ဓါတိုးပါလို့
အစဉ်သာ ရွာတဲ့မိုးဟာဖြင့်
ချစ်ခိုးဝေ တိမ်ညိုအနွဲ့တွေနဲ့
ပြိုခဲ့တယ် ရာသီတိုင်းပေမို့
အပြစ်ဆို ငြိုးဖွဲ့မသိုင်းလျှင်ဖြင့်
ရိုင်းပါဘု သက်မှူးခင်
ကြည်စင်လဲ့ အချစ်မိုး။
ဪ အချစ်မဆုံးလေတဲ့
အချစ်ဆုံး ‘စံပယ်ခိုင်’ရဲ့
မိုးဖြိုင်လျှင် ခင်ကြည်နူး
မိုးဦးတော့ ခင်ဝမ်းသာ
မိုးရွာလျှင် ခင်ကျေနပ်မယ်လို့
စွဲမှတ်သည်လိုမြင်တော့
ထာဝစဉ် ခင့်ထံအရောက်လာလည်း
ပေါက္ခရာဝဿမိုးလိုပေါ့
ကြောက်စရာ ဘဝမညှိုးရပါဘူး
ချစ်ကြိုးရယ် ခိုင်ခိုင်ချည်ပါ့
မပိုင်မီကြွေတဲ့မိုးရယ်လို့
မဆိုင်မီဝေတဲ့မိုးရယ်လို့
အဆိုးမြင် တမင်မငြိုးလိုက်ပါနဲ့(ခင်ရယ်)
ရင်ထဲကမိုး။

အဖေ့ရင်ခွင်၊ ငါငယ်စဉ်က
တိုးဝင်အိပ်စက်၊ ပျော်သည့်ရက်ကို
တွေးလျက်ခုခါ လွမ်းဆွတ်၏။
စစ်ရေးတာဝန်၊ ပြည့်တာဝန်ကို
ကျေပွန်ခဲ့ပေ၊ ငါ့အဖေကား
မွေးမြေအညာ၊ ဇာတိရွာတွင်
သူ့မှာအခြေ ကျလေပြီ။
အခြေတကျ၊ နေပေရလည်း
ရွာ့ရေးရပ်ဝန်၊ အသိမွန်ဖြင့်
ကျေပွန်စေရေး၊ ကြိုးရှာသေးသည့်
မွေးသဖခင်၊ ကျေးဇူးရှင်သည်
စစ်ဆင်ရေးတွက်၊ ရှေ့တန်းထွက်၍
တက်ကြွမာန်ချီ၊ ဝေးဌာနီမှ
စစ်သည်ငါ့အား၊ ကြင်သနားကာ
ပူများပူပင် ရှာလိမ့်လော။
ထိုသို့ရှိလျှင်၊ သိစေချင်၏
သားလျှင် မနွမ်း၊ မပင်ပန်းဘဲ
ရွှင်လန်းကျန်းမာ၊ စစ်ရေးသာအောင်
မကွာနေ့ည၊ ထမ်းဆောင်ရမို့
သောကဆိုလျှင် ၊ ဆံခြည်မျှင်မျှ
ဖေ့တွင် မသိ၊ သားစစ်သည်ကို
ယုံကြည်စိတ်ချပါ အဖေ။
သို့မဟုတ်လျှင် ၊ မွေးဖခင်သည်
ငါ့ရင်မှာဖွား၊ ငါ၏သားကား
ယောက်ျားဇာနည်၊ မျိုးချစ်ပီကာ
ပြည်သူတို့တွက်၊ သူ့အသက်ကို
ငဲ့ကွက်မရှိ၊ အင်နှင်းဘိသည့်
ငါ၏ချစ်သား၊ ပေတကားဟု
ဝင့်ကြွားဂုဏ်ယူ ရှာလိမ့်လော။
ထိုသို့ရှိလျှင် ၊ သိစေချင်၏
ပျော်ရွှင်ချမ်းမြေ့၊ သားကြည်မွေ့မို့
အဖေ့အတွေး၊ ဆက်၍တွေးပါ
အတွေးထဲတွင်၊ သားကိုမြင်မည်
တိမ်စင်ငွေလ နှယ်ပါအဖေ။
ဪ အဖေ့ရင်ခွင်၊ ငါငယ်စဉ်က
တိုးဝင်အိပ်စက်၊ ပျော်သည့်ရက်ကို
တွေးလျက်ခုခါ လွမ်းဆွတ်၏။

လူထဲသူထဲ၊ သူ ဆူဆဲ၍
မာန်မဲနှိမ့်ချ၊ ခံပြင်းလှလည်း
ဘမျိုးဘိုးတူ၊ ရုန့်ရင်းသူဟု
ငြူစူရွာရပ်၊ ထင်ပညတ်နှင့်
ပုတ်ခတ်မည်ကြောင့်၊ ဒေါသစောင့်သည်
သားမောင့်စိတ်ရင်းပါ အမေ။
ပန်းကိုတွေ့လျှင်၊ မွှေးကြူချင်၍
ရေစင်ကိုက၊ သောက်လိုလှလည်း
ဆန္ဒထိပ်ရွက်၊ အဆိတ်တက်ကာ
ရမ္မက်ပြွမ်းသူ၊ သော့သွမ်းသူဟု
ငြူစူရွာရပ်၊ ထင်ပညတ်နှင့်
မှတ်မှားမည်ကြောင့်၊ လောဘစောင့်သည်
သားမောင့်စိတ်ရင်းပါ အမေ။
လောဘဒေါသ၊ မာန်မာကို
ရွေးမျှမထုတ်၊ ယို့ယို့ကုပ်လျက်
ပခြုပ်တွင်းမြွေ၊ ပမာနေလည်း
ဌာနေရပ်ရွာ၊ ကျူးကျော်လာ၍
လောင်စာရန်ငြိုး၊ သူတို့ပျိုးက
အမျိုးသားမာန်၊ ဇာတိမာန်ဖြင့်
တုံ့ပြန်ဖြိုခွင်း၊ သတ္တိသွင်းကာ
မာန်တင်းဖက်ပြိုင်၊ ရန်ချင်းဆိုင်သော်
သူ့နိုင်ငံသား၊ သံမှုန့်စားမှ
တို့ဓားတုံးမည်၊ မှတ်တော်တည်လေ
အနီရောင် သွေး၊ ငါတို့သွေးဟု
ဆိုရေးကြုံရှိ၊ ဆိုချေဘိလည်း
ဖမိကောင်းသား၊ ပီသောအားဖြင့်
တရားမထောင့်၊ စကားစောင့်သည်
သားမောင့်စိတ်ရင်းပါ အမေ။

အပြန်မခက်ချင်လို့
ဆန်တက်မယ် မရည်ရွယ်ဘဲ
မိုးတိမ်ဝယ် ကိုယ်ဟန်ကြော့ရယ်နဲ့
ခပ်သော့သော့ ပျံခဲ့သူ။
နေပူထဲပေမင့်
နေရဲသည် ဘာသာပေါ့
ခိုစရာ ရိပ်ညိုတွေ့လျှင်လဲ
ချိုသာသာ စိတ်အလိုမွေ့ချင်ရဲ့
တောလေ့ငယ်မူ။
“တောမြိုင်ချောင် စခန်းဗွေတလျှောက်ဆီက
မောနိုင်ပေါင် စမ်းရေသောက်မယ်လို့
ချွေးပေါက်ကယ် ဝေဝေဖြာနဲ့
ဖွေရှာစဉ် ငယ်ဘဝကိုဖြင့်
တမ်းတကာ မှတ်မိသေးရဲ့လား”
အမေ၊ သည်လိုဆိုတော့
အို ချစ်ဆွေ အမြင်လွဲပြီထင့်
ရင်ထဲက အသည်းမူ
ဖြူပါဘိ စဉ်အမြဲ။
ငှက်ကလေး ကိုယ်
အမြွက်တေး ချိုချိုနဲ့
ပျံလိုရာ ပျံနေလိုက်ချင်လဲ
အမိုက်ကယ် မသာချေတော့
ဝဠာဗွေ အာကာနန်းဆီလဲ
ခါတလေ ပျံကာသန်းရပေမပေါ့
ငြိမ်းချမ်းစိုပြေ(ပြည်)တဲ့
အမိမြေ လွမ်းနေသားပေမယ့်
ကံထားရာ ကိုယ်နေလို့
ကံစေရာ တောင်ပံခတ်ရတယ်
ငြင်းတတ်နိုင်ပဲ။

နွားခြေရာကွက်၊ မြေအက်အက်ဝယ်
ငှက်မ မိခင်၊ အသိုက်ဆင်၍
ရင်မှာထွေးပွေ့၊ မေတ္တာငွေ့ကြော်င့
တနေ့သောခါ၊ ပေါက်ဖွားလာသည်
ငှက်ပြာကလေး ငယ်သေးသေး။
နွားကျောင်းသားက ၊ လောက်လေးခွဖြင့်
ချိန်ဆသည့်ဘေး၊ မထိ ဝေးအောင်
ပြေးခဲ့ဖူးသည် အကြိမ်ကြိမ်။
လေမုန်တိုင်းတိုက်၊ သစ်ကိုင်းရိုက်၍
အသိုက်အအုံ၊ ပျောက်ခဲ့ပုံလည်း
ကြုံဖူးခဲ့သည် အခါခါ။
ငှက်ချင်းတူလျက်၊ သိန်းစွန်ငှက်က
ထိုးနှက်မည့်ဒဏ်၊ အားမတန်ဥ
ခံဖူးခဲ့သည် အလီလီ။
သူ့အရွယ်က၊ ငယ်လွန်းစွလည်း
ဘဝတွေ့ကြုံ၊ ဓလေ့စုံသည်
ရဂုံတောမြိုင်၊ ဖြန့်ကြက်နိုင်သော်
သူပိုင်ဆိုင်ရာ၊ ဤမြေချာဝယ်
ဘာမျှမရှိ၊ သူလျှင်သိ၏
တွေ့သည့်ရေပေါက်၊ သူ သောက်သုံးရင်း
ရောက်သည့် ကိုင်းဖျား၊ သူ ဝင်နားရင်း
စား နေ မဝ၊ ရှိပေထလည်း
လောကအလုံး၊ ခွင့်လွှတ်ပြုံးဖြင့်
မဆုံးနိုင်ပေ၊ တေးသစ်ခြွေကာ
နေရပ် လရိပ်၊ ခွင့်ကြုံအိပ်၍
ကိုယ်စိတ် နွမ်းရိ၊ ပင်ပန်းဘိဟု
မရှိလျော့ရာ၊ ထက်အာကာဝယ်
ငှက်ပြာကလေး ပျံဆဲပင်။

မြေအပူ ကမူကုန်းဆီ၌
နေအပူ ငြူစူမုန်းတဲ့ပြင်
လေအပူ ခြွေယူဦးမယ်လား
လုံးလုံးကွယ် မယ်မကြောက်ပေါင်တဲ့
အဲ့လောက်တဲ့ ပန်းပါကွယ်။
ရေကြည် မသောက်နိုင်လို့
မြက်ခြောက် မျောမှိုင်တော့
ငိုင်နဲ့ကွယ် သူငယ်ချင်းရယ်တဲ့
နေမင်း ဆူဆူဝေလို့
အပူတွေ ဘယ်လိုမွှေပေမယ့်
နေ့အကုန် ညအခင်းမှာဖြင့်
လမင်း သာမယ်တဲ့။
လွမ်းတေး မဆိုချင်
ပန်းကလေး တော်မဝင်လို့
မပန်လျှင် ရင်မနင့်ပါဘူ
လေသင့်ရာ တကြူကြူနဲ့
နွားကျောင်းသူ အမောပြေနမ်းလျှင်လဲ
ဝမ်းမြောက် ဂုဏ်ယူစွာနဲ့
ကိုယ့်ဝန်တာ ကျေပြီပဲရယ်လို့
မှတ်စွဲလို့ အလှဆင်မယ်
ဘဝမတွင်ကျယ်လို့ အားမငယ်ပဲ
ရှုစမ်းပါဆွေ
နုပန်းဝါ အညာနွေရဲ့
မြေ - နေ-လေ အပူတွေအောက်မှာဖြင့်
ကြွေပစေ သူလေ မကြောက်တာကြောင့်
ဖူးညှောက် ဝေဝေဖြာတော့
အညာမှာ တမာပွင့်တွေနဲ့
ဂုဏ်တင့်တယ် ကြည်စရာလို့
သူသူ ငါ ရင်မှာလန်းတယ်ကွဲ့
ဝမ်းမြောက်စရာ တခန်းမရပ်သည့်ဇွဲရယ်ကြောင့်
လမ်းတလျှောက်မှာ လွှမ်းမတတ်အပြည့်ကဲကြတယ်
ဪ ပန်းသတ္တိခဲ။

(၁)
ပေါက္ကံဌာနီ၊ မင်းနေပြည်၏
နေခြည်ဖျော့မှိန် ဆည်းဆာချိန်။
နေရီရောခါ၊ တျောတေတျာဖြင့်
သာကာကျေးငှက်၊ အိပ်တန်းတက်ရန်
မိုးထက်ဝဲပျံ နေသည့်ချိန်။
ရွှေနန်းသခင်၊ မင်းပြည့်ရှင်ကို
ဖူးမြင်လိုလှ၊ လွမ်းဆွတ်လှ၍
မောင်းမမိဿံ၊ ခြွေအရံတို့
ဘုံပျံဆောင်နန်း၊ အခန်းခန်းမှ
တတမ်း၊ မျှော်ယောင်နေသည့်ချိန်။
(၂)
အနော်ရထာ၊ မဟာဧကရာဇ်
ပြည်ချစ်ဘုရင်၊ ရွှေနန်းရှင်လည်း
“ဥယျာဉ်သစ်တော၊ တင့်သာမောရန်
ချောင်းကော လယ်ခြောက်၊ ရေမလျှောက်လျှင်
ရေသောက်ရစေ၊ ဝ ပြောစေရန်
လှေတပ်မြင်းတပ်၊ ခြေကျင်တပ်နှင့်
ဆင်တပ်များထွေ၊ ခိုင်ကြံ့စေရန်
ထေရာဝါဒ၊ ဖြူစင်လှသည့်
ဗုဒ္ဓအယူ၊ ကိုးကွယ်မူ၍
ပြည်သူစိတ်ဝမ်း၊ ကြာသို့လန်းရန်”
တိုင်းခန်းလှည့်လည်၊ ပြန်ခဲ့ပြီမို့
နေခြည်ဝင်စ၊ တံခါးဝ၌
ချမ်းမြပျော်ရွှင်၊ စီးတော်ဆင်လည်း
လျင်လျင်သွက်သွက်၊ ခြေတစ်ဘက်ကို
လှမ်းလျက်မြို့တွင်း ဝင်လိုက်စဉ်။
“မြစ်ခြေအောင်သာ၊ အရပ်မှာလျှင်
လွန်စွာရိုင်းပျ၊ ဆိုးသွမ်းလှ၍
ဖီးဝထွားကျိုင်း၊ ကျွဲရိုင်းရန်စွယ်
ကြောက်စဖွယ်” မို့၊ ကယ်တော်မူပါ
အော်ဟစ်ကာလျှင်
ပြေးလှာဒူးထောက်၊ ရှေ့တော်မှောက်၌
တစ်ယောက်မုဆိုး၊ ပျပ်ဝပ်လျှိုးသော်
ပြည်ကျိုးမြော်မြင်၊ ပြည်ကိုခင်သည့်
ဘုရင့်ဧကရာဇ်၊ ဖြစ်ပင်ဖြစ်လည်း
မြူညစ်စွဲထင်၊ ကြေးမုံပြင်နယ်
အမြင်ချွတ်ယွင်း၊ မျာက်မာန်တင်းကာ
မြို့တွင်းသို့ဝင်၊ စီးတော်ဆင်ကို
အလျင်အမြန်၊ နောက်ကြောင်းပြန်လည်
ရန်ကို နှိမ်နင်းတော့မည်တည်း။
(၃)
ဆင်စီးစစ်သည်၊ မြင်းစစ်သည်နှင့်
စစ်သည်များစွာ ပိုင်ဆိုင်ပါလျက်။
ရေတပ်စစ်ကြောင်း၊ ကြည်းစစ်ကြောင်းနှင့်
စစ်ကြောင်းများစွာ၊ ပိုင်ဆိုင်ပါလျက်။
အချုပ်အချာ၊ ပြည့်အာဏာကို
လာရောက်ထိပါး၊ ကျူးကျော်ငြားလျှင်
အင်အားလုံးရင်း၊ ဖြစ်ပေလျှင်လည်း
နှိမ်နင်းသုတ်သင်၊ အောင်ပန်းဆင်သည့်
ဘုရင်ဧကရာဇ်၊ အမှန်ဖြစ်လျက်။
ရေးခွင့်မလျောက်၊ မဖြစ်လောက်သည့်
ကျွဲပေါက်မာန်တင်း၊ ဝှေ့ခတ်ခြင်းကို
မင်းနှင့်မလျော်၊ သတိချော်ကာ
ကိုယ်တော်တိုင်ဆင်း၊ သူနှိမ်နင်းသော်
မင်းကောင်းမင်းမြတ်၊ ကျွဲရိုင်းခတ်၍
နတ်ရွာစံရ ရှာသတည်း။
ဪ အဆုံးအဖြတ်၊ အရပ်အတည်
အစီအမံ၊ မမှန်ပေက
ထိုခဏလည်း၊ ခဏအလျောက်
အရေးရောက်ကာ၊ ယွင်းဖောက်ပျက်ပြုန်း
ဘဝဆုံးမည်
နှလုံးစူသင့်သည်တကား။

မီးပုံအတွင်း၊ ခုန်၍ဆင်းသည့်
ယုန်မင်း၏ဇာတ် အတ္တုပ္ပတိ။
ဆရာမလေး၊ ဉာဏ်ကဝေဖြင့်
စာပေအလှ၊ မှုန်းခြယ်ပြသည့်
ဘုရာ့အလောင်း ထိုယုန်မင်း။
အလျှံညီးညီး၊ တောက်သောမီးကား
ပူလည်းပူလိမ့်၊ လောင်မြိုက်လိမ့်ဟု
သီချိမ့်မျှော်တောက်၊ သဘောပေါက်လည်း
မကြောက်အလျှင်း၊ ထိုယုန်မင်းလျှင်
ခုန်ဆင်းဝံ့ရဲ မီးပုံထဲ။
သက်နှင်းလှူရန်၊ အဓိဌာန်နှင့်
ကြံစည်ရေးရှု၊ ဆန်းကြယ်မှုကြောင့်
ပဏ္ဍုကမ္မလာ၊ မြကျောက်ဖျာသည်
တင်းလှာချက်ချင်း၊ သိကြားမင်းလည်း
သက်ဆင်းလူ့ရပ်၊ ဣဒ္ဓိပါတ်ဖြင့်
ချဉ်းကပ်စီမံ၊ အလှူခံသော်
မီးလျှံသည်ပင်၊ ရေအသွင်သို့
ကြည်လင်မြမြ၊ အေးသတည်း။
“စေတနာမှန်၊ မေတ္တာမှန်သော်
ရန်သည်မရှိ၊ အေးငြိမ်းဘိ”ဟု
အသိရင်မှာ၊ တွယ်ငြိလာအောင်
ဆရာစလေ၊ ဉာဏ်ကဝေဖြင့်
စာပေသက်သွင်း၊ ပုံပြင်ခင်းသည်
ယုန်မင်းဝတ္ထု သာဓက။

အရိန္ဒမာ၊ လှံစကြာလျှင်
သည်းညှာရင်ဝ၊ မထိရှဘဲ
ကြိုးစကိုဖြတ်၊ လွတ်မြောက်လတ်သော်
ထက်ရပ်အညာ၊ အနှံ့မှာလျှင်
ခမျာရှောင်လျက်၊ တိမ်းကာထွက်သည်
မင်းမျက်မပြေ ရှိသောကြောင့်။
မင်းမျက်သင့်၍
မင်းနှင့်ဝေးရာ၊ ရှောင်တိမ်းရာမှ
မာလာပန်းခင်း၊ တသင်းသင်းနှင့်
“ရွှေယမင်းမာရွာ”၊ ရောက်သည့်အခါဝယ်
သဒ္ဓါဆင့်ပွား၊ သူတည်ထားသည်
ဘုရားအမည် ရွှေရင်နာ။
ကျန်စစ်မင်းသား၊ ကုသိုလ်အားလျှင်
ရွာသားရွာသူ၊ မမေ့မူ၍
လှိုက်ဆူပျော်ရွှင်၊ ပွဲကြီးဆင်ကာ
နှစ်စဉ်ကျင်းပ၊ ဝါဆိုလတိုင်း
ရောက်ရခါခါ၊ အကျွန့်မှာလျှင်
ကျောက်စာမှုန်ရေး၊ ကြည့်ရှုငေးရင်း
အတွေးဤသို့ ဝင်သတည်း။
“သခင့်အတွက်၊ အသက်သေသေ
အရေခန်းခန်း၊ ကြိုးပမ်းခဲ့သည်
အာဇာနည်”ဟု
စွမ်းရည်ကိုမျှ၊ မထောက်ဆဘဲ
ကြီးစွအငြိုး၊ လှံနှင့်ထိုးသော
တန်ခိုးတော်ရှင်၊ သူ့သခင်ကို
ရွှေရင် နာခဲ့လေသလော။
သို့မဟုတ်ငြား၊ နှလုံးသားမှ
စကားလှိုင်လှိုင်၊ မဆိုနိုင်အောင်
မပိုင်ပန်းကြောင့်၊ သောကမှောင့်၍
ကြောင့်ကြပူဆွေ၊ ရင်မအေးဘဲ
တွေးတိုင်းအပြစ်၊ တသစ်သစ်နှင့်
အချစ်လည်းဆုံး၊ သခင်မုန်းကာ
ရှုံးရမရွှင်၊ သူ့ဖြစ်အင်ကို
ရွှေရင် နာခဲ့လေသလော။

ပန်းဗေဒါ ဗေဒါပွင့်လိုပ
ကမ်းခြေမှာ နေစရာ အခွင့်မသာလို့
ရွက်လွှင့်ရ ပေဦးမယ်
မိုးမုန်တိုင်းတွေက
ရစ်သိုင်းကာ တမှုန်မှုန်နဲ့
ရွာမယ့်ပုံ တွင်တွင်ခြိမ်းလေတော့
ယိမ်းထိုးကာ သစ်ပင်အုပ်တွေလဲ
သဲလှုပ်ထိတ်ဖွယ်။
မလွတ်တတ်ပြီဘူး
ကမ်းစပ် ငွေသောင်ပြင်၌
ဟိုယခင် စီရီထွေးပါတဲ့
ငွေအသွင် ခရုလေးတွေလဲ
ခုပြေးပြီ ဘယ်စခန်းဆီသို့
မျှော်မှန်းလို့ မဖွေသာတယ်
လှေငယ်က လိမ့်လိမ့်လူး။
ဖော်မမှီး
ထီးတည်း တကိုယ်ငယ်မင့်
အလိုကွယ် ဘယ်မရွံ့ပါဘူး
စွန့်စားမယ် ငါလူသားရယ်လို့
ဝင့်ကြွား သည်လိုမြင့်တော့
ရှစ်ခွင်နယ် မာန်စွယ်အငြိုးတွေနဲ့
မြစ်ပြင်ဝယ် ထန်မယ်မစိုးတဲ့ပြင်
မိုးကြီး ဘယ်လိုမှောင်လဲ
လျှပ်ရောင်ကို အဖော်လုပ်ပါ့မယ်
နောက်ဆုတ်ပါဘူး။

ခရမ်းပြာရင့်၊ စိန်ပန်းပွင့်တို့
ကြွေလွင့်တချို့၊ ပွင့်တချို့နှင့်
တချို့ငုံဖူး၊ အလှထူးသည်
တန်ခူးသင်္ကြန် အခါက။
နုနယ်ပျိုမျစ်၊ ဖူးပုရစ်နှယ်
ချစ်ဖွယ့်ရင်သွေး၊ အကလေးတို့
ပြေးကာလွှားကာ၊ လမ်းပေါ်မှာလျှင်
အတာရေချမ်း၊ သူတို့ဖျန်းသည်
ရွှင်လန်းစဖွယ် မြင်ရ၏။
သို့ ရွှင်လန်းဖွယ်၊ ကြည်နူးဖွယ်ကို
ကိုယ့်ဝယ်မြင်ရ၊ ငယ်သွေးကြွ၍
ငယ်ကဖြစ်စဉ်၊ ပျိုနုစဉ်ကို
ကြည်ရွှင်လန်းဆန်း၊ တ မျှော်မှန်းဆဲ
စိန်ပန်းပင်အောက်၊ မျက်စိရောက်သော်
ချိုင်းထောက်ကလေး၊ တွဲမှီမှေးရင်း
အဝေးရော်ကာ၊ ငေးမျှော်ရှာသည့်
သည်းချာရင်နှစ်၊ ခြောက်နှစ်အရွယ်
ကလေးငယ်ကို၊ နွမ်းနယ်ညှိုးလျ
မြင်လိုက်ရသော်
ချမ်းမြနွေးထွေး၊ ငယ်အတွေးတို့
ထွက်ပြေးကွယ်ပ၊ ထိုခဏဝယ်
သောကမီးပွား၊ နှလုံးသား၌
ခိုနား ကူးစက် ချေပြီတည်း။
မပြေးမပြေး၊ သူ မပြေးချေ
ပြေးခုန်ကျော်လွှား၊ ဆော့ကစားဖို့
အင်အားမဲ့စွာ၊ ချိုတဲ့ရှာ၍
ခမျာ မပြေး လေသလား။
မပျော်မပျော်၊ သူ မပျော်ချေ
ပျော်ရိပ်ပျော်ငွေ့၊ ပျော်ဓလေ့နှင့်
ရက်နေ့ရှည်ကြာ၊ ဝေးခဲ့ရှာ၍
ခမျာ မပျော် လေသလား။
မပြုံး မပြုံး၊ သူ မပြုံးချေ
နှလုံးသည်းပွတ်၊ ပျောင်းညွတ်လျော့ပြေ
ပြုံးရိပ်ဝေအောင်
ချစ်ဆွေဖော်ချင်း၊ သူ့မှာ ကင်းသော်
ရင်တွင်း မသာ၊ နွမ်းနယ်ရှာ၍
ခမျာ မပြုံး လေသလား။
ဪ ဆေးထိုးမှားရှာ၊ ဝေဒနာလား
ကြမ္မာကံချွတ်၊ ခမျာ ဝဋ်လား
လွတ်ရေးဘယ်သို့၊ အဘယ်သို့ဟု
စာဆို့အတွေး၊ ဝေဝါးထွေးစဉ်
ကလေးတစ်ဦး၊ မြူးထူးရွှင်လန်း
ရေစင်ဖျန်းရန်၊ စိန်ပန်းပင်အောက်
ခုန်ပေါက်ပြေးဝင်၊ ပြုံးရိပ်ဆင်သည်
လက်တွင် ရေချို တစ်ခွက်နှင့်။
နှစ်ဘက်ချိုင်းထောက်၊ တွဲမှီထောက်၍
တစ်ယောက်တည်းတွေး၊ ထိုကလေးလည်း
လက်လေးကာကာ၊ ခေါင်းခါခါလျှင်
ငြင်းသာငြင်းရ၊ ပြုံးစစဖြင့်
ချမ်းမြကြည်သာ၊ သူ့မျက်နှာဝယ်
အတာရေဖြင့် စိုတော့၏။
အတာရေစက်၊ ကြွင်းသည့်ခွက်ကို
လုလျက်ရွှင်မြူး၊ နှစ်ဦးပြန်လှန်
ကျီစယ်ဟန်နှင့်၊ သင်္ကြန်ရေစို့
ပါးမို့မို့မှာ၊ သူတို့အပြုံး
ကူးစက်ဖုံးသော်၊ နှလုံးစိတ်ဝမ်း
ငြိမ်းချမ်းနှစ်လို၊ ရင်လှိုက်ဖိုကာ
စာဆိုကျွန်ုပ်၊ ထိုသရုပ်ကို
တစ်ပုဒ်ကဗျာ၊ ရေးဖွဲ့ကာလျှင်
ကြင်နာသမှု၊ ဆန္ဒပြုသည်
နုနယ်ပျိုမျစ်၊ ဖူးပုရစ်နှယ်
ချစ်ဖွယ့်ရင်သွေး၊ ထိုကလေး၏
ရှေ့ရေးနာဂတ်၊ မေတ္တာဓာတ်ဖြင့်
ရစ်ပတ်ခြုံလွှမ်း၊ ဘဝလမ်းဝယ်
ဖြောင့်တန်းသာယာ ပါစေသတည်း။
ထို့အတူပင်၊ လောကခွင်ဝယ်
အောင်မြင်သူက၊ မာနမဖုံး
ကျရှုံးသူကို၊ မငြိုမငြင်
မတင် အပြစ်၊ ကြင်ချစ် ကယ်ဆယ်
လွှဲမဖယ်ဘဲ
ပွဲလယ်တင့်ကြပါစေသတည်း။

ကာလများစွာ၊ နှစ်ရှည်ကြာအောင်
ငါပြုစုခဲ့၊ ယုယခဲ့၍
အနွဲ့အယဉ်၊ အဆင်အသွေး
မွှေးချင့်ဖွယ်ရာ၊ ပန်းမာလာလျှင်
ဖူးလာသဖြင့်၊ လှဂုဏ်ဝင့်သော်
ရင်နှင့်အမျှ၊ မြတ်နိုးရသည်
ငါ့မှာရှုကြည့် မဝဘိ။
ရင်နှင့်အမျှ၊ မြတ်နိုးရလျက်
တစ်ညနေမှာ၊ ထိတ်စရာတည့်
ပွင့်လွှာထက်တွင်၊ ငါတွေ့မြင်သည်
အသွင်သဏ္ဌာန်၊ သိမ်မွေ့ဟန်ဖြင့်
တောင်ပံဖျတ်ဖျတ်၊ ကျီစယ်ခတ်ရင်း
ပါးနပ်လိမ္မာ၊ ဝတ်ရည်ရှာသည့်
လိပ်ပြာကလေး၊ တစ်ကောင်ကို။
ပန်းနှင့်လိပ်ပြာ၊ ခြင်းအရာကြောင့်
ရင်နာကြေကွဲ၊ ဒေါသကဲလျှင်
ခဲအုတ်ကျောက်ဖြင့်၊ ငါ ပစ်လင့်သော်
ပန်းပွင့်ခမျာ၊ ပျက်ကြွေရှာလျက်
လိပ်ပြာကလေး၊ ဟိုအဝေးသို့
ပျံပြေး ထွက်ခွာခဲ့လေပြီ။
ဪ နှစ်လများစွာ၊ ကာလကြာအောင်
ငါ ပြုစုခဲ့၊ ယုယခဲ့၍
အိုဘယ့်အလှ၊ ရှုမဝမီ
အတ္တမှောင်ဖုံး၊ ငါ့အမုန်းကြောင့်
နောက်ဆုံးကြေမွ၊ ပျက်စီးရသည်
ခဏ ကလေးပါတကား။

အတုလ စည်၊ ဟည်း၍မြည်သော်
ရေသည် ရုတ်ခြည်း၊ နောက်ကျိမည်းလျက်
လှိုင်းကြီးလေထန်၊ သောသောညံအောင်
ရန်ပယ်ချောင်းက အစွမ်းပြသတဲ့။
ရန်ပယ်ချောင်းရေ၊ ရိုက်ပုတ်ချေသော်
လှိုင်းလေအကြား၊ ရန်သူများတို့
လွင့်ပါးပျက်စီး
ဘေးကြီးကြုံကာ၊ ကျဆုံးပါသတဲ့။
ရှေးနှစ်များစွာ၊ ကြာခဲ့ပါပြီ
ပန်ထွာအလှ၊ ဘုရင်မ၏
ကြီးစွတန်ခိုးဗိဿနိုး
နှုတ်စချိုချို၊ ဘသက်အိုတို့
နှစ်လိုတမ်းတ၊ ပြောခဲ့ကြသည်
ကျော်စွဟိုးဟိုး ဗိဿနိုး။
ယခုတော့ကာ၊ သည်နေရာဝယ်
မြေမှာစက်လျောင်း၊ မြို့ရိုးဟောင်းနှင့်
ထောင်းထောင်းကြေမွ၊ အုတ်ခဲစတို့
လက်ပြညွှန်ပေ၊ ရှေးအခြေကို
အမွေအဖြစ် ကျန်နေရစ်။
ခရီးလည်းကြုံ၊ လမ်းလည်းဆုံ၍
ပုံပြင်အလား၊ ဆိုစကားကို
မျက်ဝါးထင်ထင်၊ မြင်စမ်းချင်၍
ကိုယ်လျှင်ရောက်မှ၊ ပင့်သက်ချမိ
“လောကထဲမှာ၊ အရာရာလျှင်
ဘယ်ခါမတည်၊ အရှည်မမြဲ
ဖောက်လွဲဘိခြင်း”၊ နှလုံးသွင်းလျက်
လေညင်းသိပ်သိပ်၊ ထနောင်းရိပ်မှ
တဆိတ်ပြန်ကာ၊ ထွက်ခဲ့ပါသော်
ဆည်းဆာမှုန်ပျ၊ တိမ်တောက်စ၌
အလှပန်ထွာ၊ ရုပ်ပုံလွှာလျှင်
ပဝါတစ်ဖက်၊ ပန်းတစ်ခက်ဖြင့်
နှုတ်ဆက် ကျန်ရစ်သလိုလို။

ကဗျာအနွဲ့ရယ်နဲ့
စာဖွဲ့လျှင် စာဆိုမောရုံပ
ကျယ်ပြော ပင်လယ်ပြင်သို့
မွေးမိခင် ဂုဏ်အင်ထူးရယ်က
ဦးခိုက်လို့ မကုန်ဖွယ်။
ဆင်စရာ ရွှေငွေပေးတာကြောင့်
ပညာသာ အမွေပေးနိုင်တဲ့
လူလေး ဂုဏ်မငယ်ဘဲ
အမေ့နှယ် မပင်ပန်းအောင်ကွဲ့
ကြိုးပမ်းကာ သင်ယူစမ်းပါလို့
လမ်းပြခဲ့တယ်။
ဆံနီကျင် ဆီတင်မထားသော်ကြောင့်
ကြည်မရွှင် သားအရေမွဲပေမယ့်
ထီမထင် အားတွေခဲပါလို့
ချွေးရွှဲစို နေပူအငွေ့တွေလဲ
အမေ့ရင်ဝယ် ပူဘို့မစွမ်းသာတော့
နေ့စဉ်ကွယ် ခြေတိုခမှန်းပါပဲ
ဈေးဗန်းနဲ့ ရွာစဉ်လည်
သားငယ်တို့ ရှေ့ရေး။
သည်နေ့သည်အချိန်
ကြည်မွေ့တထိန်ထိန်ပေါ့
အိမ်တစ်ဆောင် မီးတပြောင်အလှရယ်နဲ့
မေ့သားမောင် အခြေကျပေမယါ်
ဝေးစွ တစ်ဌာန၌
တာဝန်တွေ ကွယ်ကာ ခြားတာကြောင့်
အမေ့အနားမှာ၊ အယုအယလေးတွေနဲ့
ဝတ်များစွာ မပြုရသေးတာမို့
လူလေးရင် မရွှင်မြေ့လေတော့
မွေးမေ့ထံ အမှန်ရည်စူးပါလို့
ကဗျာငုံ စာမုံဖူးရယ်နဲ့
အထူးပင် ဦးတင်ကန်တော့လိုက်ပါရဲ့
(အမေရယ်)
သားမိုက်ရွှေသွေး။

တောစံပယ်ပွင့်၊ တောဝယ်ပွင့်သည်
ပွင့်သည့်ပန်းခက်၊ မောင် နှစ်သက်၍
ချစ်မက်မပြေ၊ ပန်ပါမေဟု
သက်ဝေထံသို့၊ လက်ဆောင်ပို့လည်း
ပန်ဖို့ခက်ခဲ၊ အမြင်မွဲဟု
ရင်ထဲ ဆူးစူး၊ နေပါလျှင်။
တောမှာနေသည့်၊ မောင့်အမိက
မျက်စိမှုန်မွှား၊ လက်တုန်ငြားလည်း
အားကြိုးခဲကာ၊ ယက်လုပ်ရှာသည့်
အညာဖျင်စ၊ ကြမ်းရှရှကို
နှမဝတ်ရန်၊ ရှက်ရွံ့ဟန်ဖြင့်
ငြင်းဆန်ခါးသည်း နေပါလျှင်။
သည်းမှာထွန်းသစ်၊ ရင်မှာဖြစ်သည့်
ချစ်မြတ်နိုးရာ မောင့်ကဗျာကို
သေချာလေးမြတ်၊ မောင်ပေးအပ်လည်း
ဖတ်ဖို့ဝန်လေး၊ စာနှင့်ဝေးလျက်
အတွေးတိမ်စွာ၊ ညိုမျက်နှာနှင့်
ခေါင်းခါပယ်ငြင်း နေပါလျှင်။
မောင် ခွင့်လွှတ်၍
လျှော့ညွှတ် စိတ်ဖြေ၊ ဆိုခဲ့ချေမည်
“သွားကြွေ ဆံကျိုး၊ ဘဝမျိုးနှင့်
ဘဘိုး ရွယ်ရောက်၊ ဇရာထောက်တိုင်
တစ်ယောက်တည်းပင်၊ နေလိုက်ချင်သည်
မကြင်မုန်းရစ်အိုအချစ်။

မိုးရိပ်ပြာဝေ၊ အာကာဗွေဝယ်
ငှက်ဆွေတောင့်တ၊ နေလိုလှ၍
စိမ်းမြရွက်ဆင်၊ ကိုယ့်ရပ်ခွင်ကို
မကြင်လေဘဲ၊ အလျင်ဖဲသော်
နောင့်သည်းရင်နင့်၊ ခဲ့သဖြင့်လည်း
သခင့်စိတ်ဝမ်း၊ ကြည်မွေ့လန်းအောင်
တနွမ်းသွေ့သွေ့၊ ခွန်းချိုမွေ့ကို
လှမ်း၍ မချွေသာတော့ပြီ။
စိုးထိတ်ပါပေ၊ သူ့ရပ်မြေတွင်
နောင့်ဆွေမကျွမ်း၊ သောကပြွမ်းလိမ့်
တောလမ်းသာယာ၊ ကိုယ့်ရပ်ရွာနှယ်
ဘယ်မှာချိုမြက်၊ သီးပွင့်ထွက်အံ့
လက်လှမ်းမမီ၊ ကျန်ခဲ့ပြီမို့
နောင်သည်ပင်လျှင်၊ သူ့ရုပ်သွင်ကို
မြင်ချင်လွန်း၍၊ သည်းကြွေကြွေ့လည်း
တမ်း၍ မဖွေသာတော့ပြီ။
တိုးတိတ်စွာနေ၊ လျော့ညွတ်ဖြေသည်
သက်ဝေလိုက်ခဲ့၊ အားမနွဲ့နှင့်
ခွန်းဖွဲ့ချစ်ဖော်၊ ဘယ်သို့ခေါ်လည်း
တောပျော်သည့်ငှက်၊ တောမြိုင်ထက်မှ
မထွက်ပါချင်၊ နောင့်သခင်ငယ်
သစ်ပင်လဲ့စိမ်း၊ ပန်းနွဲ့ယိမ်းကို
မတိမ်းလို၍၊ သည်ယနေ့တွင်
လွမ်းငွေ့ မဝေသာတော့ပြီ။

ပန်မဖြစ်လျှင်လဲ
ချစ်ရစ်ပါ တံချူရှင်ရဲ့
မြူမတင် ဖြူစင်အပြုံးတွေနဲ့
ချစ်ဦးမယ့် ပန်းမာလာ။
တစ်နှစ်တွင် သည်တစ်လ
တစ်လတွင် တစ်ရက်တည်း
ခက်ခဲစွာ ဝါဝါဝင်းလေတဲ့
ပန်းခင်းဆွေ ရွှေပိတောက်ကိုလဲ
တွေးထောက်မျှော် စိတ်အရိုင်းတွေနဲ့
နှိုင်းမဝံ့ပါ။
မက်စဖွယ် မလှပါဘူး
မျက်နှာငယ်ဘဝ ယောင်ချာချာကွဲ့
ဆင်းသိင်္ဂါ ထိန်ဝါတောက်ပေမယ့်
ကြိုင်လှောက်ကာ မထုံချေတော့
ကိုယ်လဲလေ အလှတစ်ပါးရယ်လို့
မှတ်မှားရင်း အများအလယ်မှာ
ကြွားထည်ဝါဘို့ ဘယ်ခါမတွေး
နားလည်ပါရဲ့ ကိုယ့်ဘဝအရေး။
သို့ပေမယ့်လေ
တစ်ခိုင်လုံးရွှေ ပိတောက်တွေ မပွင့်ခင်က
မင်းမင့်သာ အယဉ်ဆုံးရယ်လို့
ရွှင်ပြုံး တချိုချိုနဲ့
ပန်မလို ဟန်ပိုစကားကိုဖြင့်
ယုံစား အမှန်ထင်တော့
မချွေခင် မြေပြင်ဆင်းပါလို့
ဝေလွင်လွင် ရွှေစင်ခင်းပေမယ့်
ခြေနင်း မညှာတာပဲ
ဝေးရာကို ပြေးခွာပုန်းလေတော့
အရှုံးကုဋေကုဋာနဲ့
ဝေဒနာ ခြေရာလွှမ်းတဲ့ပြင်
မဖြေသာ ကြေကာနွမ်းပြီမို့
အလွမ်းနုနုထွေးရတယ်
ဪ ပန်းငုဝါလေး။

ကျွမ်းချစ်တွယ်ငင်၊ သံယောဇဉ်ဖြင့်
ရေစင်တိုက်ကျွေး၊ သီးချိုပေးလျက်
အရေးတယူ၊ မြတ်နိုးသူကို
ငြူစူမျက်ထား၊ မုန်းမာန်ပွား၍
စိမ်းကား ငြိုငြင် ခဲ့ပြီးမှ။
ငှက်ခတ်သမား၊ လေးနှင့်မြှားဝယ်
တိမ်းပါးမည်ကြောင့်၊ သောကထောင့်၍
စောင့်ရှောက်နွေးထွေး၊ ရင်ငွေ့ပေးလည်း
အရေးမဟုတ်၊ အရေးလုပ်ကာ
နှောင်ချုပ်ပိတ်ပင်၊ လှောင်ချိုင့်ရှင်ဟု
ပြစ်တင် ယိုးစွပ်ခဲ့ပြီးမှ။
မြေမှာ မပျော်၊ မိုးမှာ ပျော်သည်
မိုးပျော်ငှက်ချင်း၊ ဖော်ပေါင်းသင်းမှ
ကောင်းခြင်းဖြာလျက်၊ ဂုဏ်သိန်တက်ဟု
တောင်လက်ဖြန့်ကာ၊ တမ်းမွတ်စွာလျှင်
အာကာပြင်ထဲ၊ မိုးမြင့်ထဲ၌
ဝဲလည် ပျံသန်းခဲ့ပြီးမှ။
သစ်ရွက်အကြွေ၊ ပန်းတေလေသာ
ဖူးဝေပွင့်သော၊ မြိုင်ညိုတော၌
ပျော်မောခုံမင်၊ မနေချင်ဟု
ရင်ကိုခွဲကာ၊ မိုးတိမ်လွှာကို
တွယ်တာစုံမက် မျှော်လင့်ချက်ဖြင့်
နှုတ်ဆက် ခွဲခွာခဲ့ပြီးမှ။
ငှက်ကလေးရယ်
လွမ်းတေး မဆိုပါနဲ့ကွယ်။

အလိုအို ရှုမဆုံးပါကလား
ချိုတိုတို ညုအပြုံးရယ်နဲ့
တုနှုန်းစရာ ဘယ်မမြင်တဲ့
ပန်းတော်ဝင် ရွှေရည်လူးပါလို့
နှစ်ဦး ဂိမ္မာန်နွေ၌
သိန်သရေ ထိန်ဝေဖူးပြီပေါ့
အိမ်ဦးက ကိုယ့်ခြံဝယ်။
ဟို တစ်နှစ်ဆီက
ပျိုမျစ်စွာ ကြည်အပြုံးတွေနဲ့
ကြော့ဆုံး ခင်တမယ်က
ပန်ချင်တယ် အလျင်ခူးပါလို့
ညွတ်နူးစွာ ပူဆာသည်မို့
ပျာကသီ အားမာန်တင်းပေမယ့်
ကိုယ့်အပင် ဖူးငုံကင်းလေတော့
“ဟင်း” ပင့်သက်နွယ်။
စောင့်ပါဦးကွယ်
နောင်နှစ်မှာ အဝါခြယ်တဲ့
နံ့သာနွယ် ပိတောက်ဖူးကိုဖြင့်
ကြော့မှူး ဆံကေသာ၌
ပန်စရာ ချွေကာပေးမယ်လို့
ချိုအေးစွာ ကိုယ်ပန်တောင်းပေမယ့်
ခေါင်းငဲ့လည်ခါခါနဲ့
ခြံတကာ ကြိုင်လှိုင်မွှေးသည်မို့
ပန်စရာ ကိုယ်တိုင်ရွေးမယ်လို့
ဝေးရာသို့ ပြေးခဲ့တယ်
သက်လယ်က ကိုယ့်ကို တိမ်း။
ကြာခဲ့ပါပြီ
ဥဩ ချိုအီအီနဲ့
သည်ရာသီ သည်ချိန်ရောက်လေတိုင်း
ပိတောက် တဝေဝေနဲ့
ကိုယ့်ခြံမြေ အလှဆန်းပေမယ့်
ပန်မယ့်သူ ဖော်မသမ်းလေတော့
လွမ်းစရာ အတိတ်အကြောင်းကိုဖြင့်
တမ်းခါခါ စိတ်မပြောင်းသူမို့
ဟောင်းအနေ့နေ့ သိမ်းခဲ့ပေမယ့်
ဪ နှောင်းတမြေ့မြေ့ မငြိမ်းနိုင်လို့
အောက်မေ့တယ်စိမ်း။

သောတ္တိသေန၊ မင်းရာဇ၏
ကုဌနူနာ၊ ဝေဒနာကို
မေတ္တာ စင်ဖြူ၊ မငြူစူဘဲ
သမ္ဘူ သက်ထား၊ စွမ်းပကားဖြင့်
ကုစား ပျောက်ကင်းခဲ့ဖူးသည်။
သား သုဝဏ္ဏ၊ မြှားဒဏ် ခ၍
ရင်မှ စိုရွှဲ၊ သွေးနီရဲလျက်
အသဲ ဆတ်ဆတ်၊ နာကျင်လတ်သော်
မြတ်သော မာတာ၊ ပါရိကာ၏
ကြင်နာပြည့်သိပ်၊ မေတ္တာရိပ်ကြောင့်
မြှားဆိပ် ပျက်ပြက် ခဲ့ဖူးသည်။
လွန်လေပြီးသော၊ ရှေးသရောက
တောအုပ် အလယ်၊ ငုံးငှက်ငယ်သည်
ကြောက်ဖွယ် တောမီး၊ ဝန်းရံဆီး၍
ကိုယ်ထီးကျန်ကာ၊ ရှိလေရာတွင်
မေတ္တာချိုအေး ၊ သစ္စာ တေးကြောင့်
မီးဘေးကင်းလွတ်ခဲ့ဖူးသည်။
ဪ ယုယကြင်နာ၊ စေတနာနှင့်
မေတ္တာဖြန့်ကြက်၊ ထိုလက်နက်ကား
ထက်မြက်လှစွဦ ၊ ထိရောက်စွာတည့်
မေတ္တာဟူသည်၊ ပန်းဝတ်ရည်သို့
မွေးကြည် ချိုမြ၊ ပင်ကိုလှနှင့်
ဆုံးစ မရှိ၊ သိမ်မွေ့ဘိ၏
မည်သည့်အခါ ၊ မဆိုသာချေ
မေတ္တာခြုံမှ၊ လုံနိုင်စွဦတည့်
မေတ္တာပေးမှ၊ မေတ္တာရ၏
လူကလူကို၊ မေတ္တာပို၍
လူကို လူက၊ မေတ္တာငှလျက်
မျှတ ပေးယူ၊ ချစ်ကြည်ဖြူမှ
မွှေးကြူသင်းပျံ့၊ ပန်းရနံ့နှင့်
ဝင်းဖန့် ငွေကြယ်၊ အသွယ်သွယ်တို့
စံပယ် ထွန်းလင်း ၊ ညအခင်းဝယ်
လမင်းတစ်ရာ သာလိမ့်မည်။

မောင်တို့အိမ်မှာ၊ မထည်ဝါလည်း
ဧည့်လာ စောင်လာ၊ စိတ်ချမ်းသာအောင်
ပျူငှာ နှုတ်ခွန်း၊ ဖွင့်ဆိုညွှန်း၍
ဆေး ကွမ်း လက်ဖက်၊ တည်ခင်းလျက်နှင့်
နှစ်သက်စဖွယ် ယဉ်ပါသည်။
မောင့်မိဘမှာ၊ မချမ်းသာလည်း
ရွာရေးရပ်တာ၊ ကိုယ်တိုင်ပါ၍
သာရေး နာရေး၊ လက်မနှေးဘဲ
ဖေးမ ကူညီတတ်ပါသည်။
“ရွှေစော် မနံ၊ မြေစော်နံသည့်
တောဟန် တောငွေ့၊ တောဓလေ့၌
ချမ်းမြေ့ နှစ်ခြိုက်၊ မပျော်ပိုက်လို့”
မလိုက်ချင်ပါ၊ မလာလိုကြောင်း
ခွင့်ပန်တောင်းသည့်
ကျောင်းကြီးတက္ကသိုလ်၊ မြကျွန်းညို၌
ကွန်းခိုရင်းမှ၊ ကျွမ်းခဲ့ရသော
နှမ သော်မော်၊ ရပ်ကြီးပျော်ငဲ့။
ထည်ထည်ဝါဝါ၊ ခန့်ညားပါလည်း
မေတ္တာ ကင်းစင်၊ မာန ဝင်လျက်
စိတ်တွင် အတ္တ၊ လွန်ကဲကြမူ
အလှဘယ်မှာ ရှိမည်နည်း။
ဖွယ်ဖွယ်ရာရာ၊ ကျယ်ဝန်းစွာလျှင်
တိုက်တာအိမ်အိုး၊ စည်ပင်ဖြိုးလည်း
ကိုယ်ကျိုးသာ မင်၊ လောဘဝင်၍
အမြင်ယူဆ၊ ကျဉ်းမြောင်းကြသော်
ဘဝဘယ်မှာ သိမည်နည်း။
ချမ်းချမ်းသာသာ၊ ပြည့်စုံပါလည်း
သူ ငါ နှင့်ခွဲ၊ လက်မတွဲမူ
ရခဲပေစွ၊ လူ့ဘဝ၏
ရသဘယ်မှာ ရှိမည်နည်း။
“လူ့အချစ်နှင့်
လူ့သစ္စာသာ၊ ရတနာ”ဟု
စိတ်မှာစွဲထင်၊ မောင့်ဝန်းကျင်သို့
သခင်လာလမ်း၊ သာစခန်းဝယ်
ပန်းသင်း လေပြေ၊ စမ်းရစ်ခွေနှင့်
ဖူးဝေ နုသစ်၊ ကိုက်သရစ်နှင့်
မေတ္တာမွှမ်းကာ၊ လက်ကမ်းပါသည်
လာလိုလာလော့ အနီးကလေး။
မလာလိုတော့ ခရီးဝေး။

ရနံ့အဆင်းရယ်က
ပျံ့သင်း မထည်ဝါတော့
အဘယ်မှာ အရာရောက်နိုင်ပါ့
သိမ်ငယ်စွာ ခမျာပေါက်တာက
အိမ်နောက်က မြက်ခင်းပြင်။
ဖော်တသင်းရယ်နှင့်
ပျော်ခင်း တရှာရှာမို့
ကျော်နင်း အခါခါပေါ့
ပြာလွင်လွင် အယဉ်မသန်းတဲ့ပြင်
ဝါကျင်ကျင် အဆင်မဆန်းတာမို့
ပန်းရယ်လို့ မထင်။
သို့ပေမယ့်လေ
မွေးမေမေ သူချွေခူးပါလို့
နှစ်ဦး သင်္ကြန်ကြိုတဲ့
စိမ်းစိုစို အတာအိုးမှာလ
စိုက်ထိုးကာ အသွင်ဆန်းလေတော့
သပြေညို ဆိုတဲ့ပန်းရယ်နဲ့
ချမ်းမြေ့မြေ့ အတူယှဉ်
မြေစာပင် ပန်းကလေး။
“ရှုပါအုံး သင်
မသုံးလျှင် အမြင် မတင့်သော်ငြား
သုံးလေလျှင် အယဉ် မဆင့်ပါလား
ဝင့်ကြွား အမူပိုနဲ့
သူ ဆိုယောင် ကိုယ် ထင်မိသည်ပါ့
လောက ဤမြေခြာ၌
အရာရာ အလှချည်းပါဟု”
မြဆည်းဆာ ကြည်လင်ဆန်းခဲ့တာမို့
လန်းဝေဆာ မြအဖူးရယ်နဲ့
ပန်းမြေစာ အလှထူးကိုဖြင့်
ဦး ညွှတ်မိသေး။

အမြတ်တနိုး၊ ငါစိုက်ပျိုး၍
ရေမိုး တင့်စွာ၊ ချိုးခွင့်သာ၍
ဝတ်လွှာ ကော့ကွေး၊ အသွေး နီမြန်း
အဆန်းတကြယ်၊ လှသွေးခြယ်သည်
အိုဘယ်နှင်းဆီ တစ်ပွင့်ငဲ့။
ပန်လိုသူတို့
တံချို ကိုင်မ၊ တေးချိုမြနှင့်
ငါ့ခြံ ဝန်းကျင်၊ ဟန်ရေးပြင်သည်
ရင်မှာ ဖိုဘိ မောပါဘိ။
ပိတုန်း ပျားတို့
နားယောင် ခိုယောင်၊ ကြင်လိုယောင်ဖြင့်
အတောင်ဖြန့်ကာ၊ ချဉ်းကပ်လာသည်
ရင်မှာ ဖိုဘိ မောပါဘိ။
ပန်းတို့မည်သည်၊ ကာလရှည်သော်
ကြုံလို ဖျော့တော့၊ ပြေလျော့အသွေး
မမွှေး အစဉ်၊ ကြွေမြဲ ပင်ကို
အသင် သိမည် ထင်မိသည်။
ပန်းစိုက်သူ့ရင်၊ အသည်းပြင်ကား
ကြည်လင် အေးမြ၊ ဆူး မခပဲ
စမ်းရေကျသွင်၊ ပြစ်ကင်းစင်ကြောင်း
အသင် သိမည် ထင်မိသည်။
ဪ ခရီးတဆစ်၊ ဘဝသစ်မှ
အချစ်ကိုမေ့၊ လမ်းအကွေ့ဝယ်
နေ့နေ့ညည၊ ယုယထွေးပိုက်
ပြုစုလိုက်သည့်
ပန်းစိုက်သမား၊ နှလုံးသားဝယ်
နေနားအစဉ်၊ မပျော်လျှင်လည်း
ခိုဝင်ဖွေလှစ်၊ ရင်ခွင်သစ်သို့
မေတ္တာ တမ်းမွတ်၊ ညွတ်လို့ ညွတ်လေ
ခွင့်လွှတ်ပါသည် ချစ်နှင်းဆီ။

ဖွဲ့ရစ်နှောင်သည်
လှောင်ချိုင်တံခါး၊ ငါဖွင့်ထားပြီ
သွားလိုရာရာ၊ နားလိုရာသို့
မကြာမတင်၊ ခရီးနှင်လေ
ငါ့ရင်ထဲက မြရွှေကျေး။
ပိတ်ပင်ထားသည့်
အတားအဆီး၊ ဖယ်ရှားပြီးမို့
ရိပ်ကြီးမြိုင်ညို၊ တောအုပ်ပျိုသို့
ချိုချိုလွင်လွင်၊ စီးစေချင်သည်
ငါ့ရင်ထဲက စမ်းရေအေး။
လောင်းရိပ်ထိုးသည့်
ခက်မိုးဖြာဝေ၊ မွှေးရနံ့တို့
သန့်သန့်စင်စင်၊ ပျံ့စေချင်သည်
ငါ့ရင်ထဲက ပန်းဖြူဖွေး။
မြရွှေကျေး၏
တေးချိုနွဲ့ယဉ်၊ တေးသံစဉ်ဝယ်
ဘဝင်ချမ်းမြ၊ ရွှင်လန်းကြစေ။
ပန်းဖြူဖွေး၏
ကြူမွှေးချိုမြ၊ နုအလှကို
ယုယပန်ဆင်၊ အားသစ်ဝင်စေ။
မြကျေးပမာ၊ စန်းပြာသဖွယ်
ပန်းနှယ်တင်စား၊ နှလုံးသားမှ
လှုပ်ရှားညင်သာ၊ ဖူးပွင့်လာသည့်
တစ်ထွာတစ်ညှို၊ ကဗျာတိုဖြင့်
စာဆိုဖွဲ့သီ၊ လူတို့ပြည်အား
ကြည်စေ အေးစေ၊ မွှေးပါစေဟု
မြတ်စေတနာ၊ ဖွဲ့ရစ်ကာဖြင့်
မေတ္တာဖြူဖြူ၊ ငါပေးလှူသည်
ပြည်သူအေးကြောင်း မွှေးစေကြောင်း။

မှန်ရှေ့မှာရပ်
မှန်ချပ်ကသဏ္ဌာန်
အစုန်အဆန်
အဖန်ဖန်ရှု
အနုလုံပဋိလုံ ။
မှန်ရှေ့မှာရပ်
မှန်ချပ်ကရုပ်သွင်ကို
ကြည်ညိုနိုင်ပါစ
ဘဝရဲ့ စီရင်ချက်
သည်တသက် မပျက် ။ ။

အမြင်ကျဉ်းမြောင်း
စိတ်ကျဉ်းမြောင်း၍
တွင်းအောင်းရသည့်
ဘဝမှ လွတ်ပါစေ ။
စိတ်ဓာတ်သေးနုပ်
ဉာဏ်သေးနုပ်၍
ချုပ်ချယ်မှု အမျိုးမျိုးမှ လွတ်ပါစေ ။
တို့အချင်းချင်း
ခေါင်းထက်နင်း၍
သိမ်ဖျင်းလုပ်ဇာတ်
စိတ်ယုတ်ပတ်နှင့်
ပုတ်ခတ်ကြသည့် ဘဝမှ လွတ်ပါစေ ။
သူကမမှန်
ငါကမှန်ဟု
တယူသန်စွဲ
စိတ်သေးဖွဲနှင့်
ငရဲဘဝမှလည်း လွတ်ပါစေ ။
သူ့ဂုဏ်ကိုချ
ကိုယ့်ဂုဏ်ပြကာ
မာနစကား
တဖွားဖွားနှင့်
အမှားကမ္ဘာမှလည်း လွတ်ပါစေ ။
မကောင်းမှုခင်
ကောင်းမှုကြဉ်သည့်
ဉာဉ်ဆိုးဉာဉ်မိုက်
မီးပုံမြိုက်၍
ငိုရှိုက်ရခြင်းမှလည်း လွတ်ပါစေ ။
နှစ်သစ်မြတ်ဆု
ဤကောင်းမှုကြောင့်
သာဓု..သာဓု..သာဓု ခေါ်စေသော် ။ ။

၁
သမဂ္ဂစိတ်ကိုဖျောက်ဖို့
သမဂ္ဂ အ ဆောက်အဦးကိုဖယ်
ကျောင်းသားတွေရဲ့ မြင်ကွင်းကကွယ်စေခဲ့။
၂
သမဂ္ဂခေါင်းဆောင် ကိုအောင် ဆန်း
သမဂ္ဂရဲ့ အခန်းမှာဖြစ်သလိုအိပ်စား
အဲဒီမှာ
နိုင်ငံရေးသမားအဖြစ် ထုံကူး
လွတ်လပ်ရေးအိပ်မက်တွေ
မက်ဖူးတယ်။
၃
ဘယ်ခေတ်မှာဖြစ်ဖြစ်
ကောက်ကျစ်ဖိနှိပ်မှုကိုတွန်းလှန်
အမှန်တရားအတွက် အသက်ပေး
ပြည်သူတွေနဲ့တစ်သွေးတည်းပေါင်းရန်
ဒေါင်းအလံနဲ့
ကျောင်းခြံရဲ့အပြင်ထွက်ခဲ့တာကျောင်းသား
မတရားမှု မှန်သမျှ ငုံ့မခံ
တုန့်ပြန်တတ်တာ သမဂ္ဂစရိုက်
ဘယ်ဒိုင်းနမိုက်နဲ့ ခွဲခွဲ
မလဲမပြို ထာဝစဉ်
ရာဇဝင် အဆက်ဆက်
သမဂ္ဂ ရဲ့ အသက် ဝိဥာဉ်
ရင် မှာငြိစွဲ
ပူးကပ်ဆဲမို့ ခွပ်မြဲခွပ်နေ
ဒေါင်း အိုးဝေ ။
၄
မြင်ကွင်းက ဖျောက်လိုက်တိုင်း
သမိုင်းမှာ မမှိန်မပျောက်
အဲဒီမှာ သမဂ္ဂ အဆောက်အဦး
အာဇာနည်တွေဝတ်မှုံကူးတဲ့နေရာ
အာဏာရှင် စနစ် ရဲ့
ပြယုဂ် တစ်ပိုင်းတစ်စလို့
(ကမ္ဘာတည်သရွေ့)
သမိုင်းက မှတ်ကျောက်တင်လိမ့်မယ်။

"ကာလ"သစ်ပင်ထက်
"ပြက္ခဒိန်"သစ်ရွက်တွေ
ဝေလိုက်ကြွေလိုက်ရာသီကိုက်ပင်။
သစ်လွင်မှုများဝါးမျိုဖျက်ဆီး
စီးဆင်းလျက်နေ"အချိန်"ရေသည်
ခွေဆင်းရစ်ပတ်ငါ့ကိုဖြတ်၏
တွေဝေခြင်းဖြင့်ဆင်းရဲတုန်လှုပ်
"အတ္တ"သမုဒ္ဒရာငါသည်မြုပ်နစ်
ရွှံ့နွံညစ်ပေလူဖြစ်ကျိုးနပ်မည်မဟုတ်။
သည်သို့ဖြင့်သာ
ကာလကြာပြီဆည်းဆာသို့ဝင်
မပြန်ချင်သေးမွေးဖွားခြင်းစ
ခြေလှမ်းချကာဘဝပျိုမျစ်
ငါအဖြစ် နှစ်သစ်နှင့်အတူစ,ချင်၏..... ။ ။

နွေကဗျာဝေဒနာအပင်ရင့်
နွေထဲကကြေကွဲစတွေ အရောင်တောက်ပိတောက်တွေပွင့်။

တစ်ပွင့်ကျန်
ပွင့်ရန်မကြောက်။
မိစ္ဆာနွေအပူပြင်း
မီးဝင်းဝင်းတောက်..... ။ ။

ဖူးစေချင်သည်
ဆင်ဖို့ မတွေး။
ငုံပါစေဦး
ခူးဖို့ ဝန်လေး။
ပွင့်လာလျှင်လည်း
ရင်ထဲ ဆွတ်ပျံ့
ထိုရနံ့သာ
ကိုယ့် "ကဗျာ"သစ်
အိပ်မက်ဖြစ်မည်။
တာရှည်လေးဖင့်၊ ကာလမြင့်တိုင်
မပွင့်မထုံ၊ မငုံမဖူး
မြုံစေဦးကွယ်။
မြတ်နိုးတွယ်ငင်
ကိုယ့်အပင်သာ
ကိုယ့် "ကဗျာ"သစ်
" အချစ် " ဖြစ်မည် ။ ။

ပန်းကလေးတွေလည်း မခြွေပဲ ကြွေတတ်တယ်...
ကြယ်ကလေးတွေလည်း မခြွေပဲ ကြွေတတ်တယ်...
မျှော်လင့်ခြင်းတွေလည်း မခြွေပဲ ကြွေတတ်တယ်...
မခြွေပဲ ကြွေလည်း အနေရဲ ဝေဆဲပါလေ...
ပန်းတွေမပျောက်ကွယ် ကြယ်တွေလည်းမကုန်
ယုံကြည်မျှော်လင့်ခြင်းလည်းမပျက်
မနက်ဖြန်ဆိုတာ ရှိနေမယ်...။

ယုံကြည်ရာလွတ်လပ်စွာကွဲလွဲခွင့်
လေးစားသဖြင့်နားလည်ပါသည်။
အများမျက်ရည်ကျ ကြေကွဲရချိန်
ခံစားမှုနှလုံးသားမပါသူများနှင့်
အပူမျှအတူတကွလောင်မြိုက်သူများ
စည်းခြားပြီးဖြစ်နေပါပြီ။
အနုပညာဖြင့်လည်းလောင်မြိုက်မှုသည်မငြိမ်း။
ဖျော်ဖြေမှုခပ်သိမ်းကလည်းသောကကိုမစုပ်ယူနိုင်။
သည့်အတွက်
ချစ်ခင်သောသူငယ်ချင်းမိတ်ဆွေရင်းများဖြစ်နေသည့်တိုင်FB ပေါ်မှာ
လမ်းခွဲမှတ်တိုင်တစ်ခုကိုရောက်ပြီဟု
ဆုံးဖြတ်ကြေကွဲ။

ကွမ်းအစ်တစ်လုံး
သျှောင်တစ်ထုံးနဲ့
ရင်ဖုံးအင်္ကျီ
ဖျင်ပင်နီနဲ့
ယောထည်ပုဆိုး
မင်ကြောင်ထိုးနဲ့
အဘိုးကဝိ ပညာရှိ.....

ငါ့နှလုံးကို၊ လှစေလို၍
စာဆိုများစွာ၊ တေးကဗျာကို
ငါ့မှာပီတိ၊ ဖတ်ခဲ့ဘိ၏။
စာဆိုဖန်ဆင်း၊ တေးသီချင်းတွင်
စိတ်တွင်းအလှ၊ မြင်လိုက်ရ၍
မဝနိုင်ပေ
မပြေနိုင်ဘဲ၊ မရောင့်ရဲခဲ့။
ငါလည်းအားကျ၊ ထိုခဏ၌
လှကြစေသော၊ စိတ်သန်ဇောဖြင့်
တွေးတောကာသာ၊ လှရာရာကို
ကဗျာသီကုံး၊ စာသီကုံး၍
ပန်းကုံး ဝေငှချင်တော့သည်။
အများသူငါ၊ ငါ့နှယ်သာလျှင်
ကဗျာချိုမွှေး၊ စာဆိုတေးကို
စိတ်အေးချမ်းသာ၊ ဖတ်စိမ့်ငှာဟု
ကဗျာဖွဲ့လိုက်ချင်တော့သည်။
သို့စေတနာ၊ မွေးပြီးကာလျှင်
ကဗျာတစ၊ စာတစကို
အလှစိတ်ဓာတ်၊ ဆေးရောင်စပ်လျက်
စာစပ်ကိုသင်၊ အဖွဲ့သင်၏။
ငါစွဲကသန်၊ မာနခံ၍ မာန်တထထ၊
ထိုကာလ၌ မြင်ရကြားရ၊ မလှပလျှင်
ငါ့နားမျက်စိ၊ ချို့တဲ့ဘိဟု
သတိနှင့်ပြင်၊ အလှသင်၏။
အမြင်မမှန်၊ စိတ်မမှန်၍
ကာရန်မညီ၊ စာမပီလျှင်
ကသီလင်တ၊ စိတ္တဇကို
အေးမြကြည်လင်၊ ရှင်းအောင်သင်၏။
ငါ့ကဗျာတွင်
ပညာရှိဟန်၊ အတုဖန်၍
မမှန်လိမ်ညာ မသစ္စာဘဲ
ဝါသံ ဝင့်သံ၊ ဆူဆူညံက
ကာရန်ကိုပြင်၊ တေးသံသင်၏။
ငါ့ကဗျာပန်း၊ လန်းပါလျှင်၎င်း ....
ငါ့ကဗျာခိုင်၊ ကြိုင်ပါလျှင်၎င်း ....
ငါ့ကဗျာတေး၊ မွေးပါလျှင်၎င်း ….
ငါ့အင် ငါ့အား၊ စွမ်းပကားကြောင့်
လားလား မဟုတ်နိုင်ပါပြီ။
စာဆိုများစွာ၊ တေးတကာက
ငါ့မှာရိုက်ခတ်၊ အရောင်ဟပ်၍
ပတ်ဝန်းကျင်က၊ အရောင်ရ၍
အလှသွေးကူး၊ စိတ်ချင်းကူး၏။
ငါ့ကဗျာတို၊ မချိုမအေး
မမွှေးသော်ကား၊ ငါလုံးလျားတည့်
ငါ့အားဝန်တာ ရှိပါစေတော့။
မျက်စိမနှံ့၊ နားမ့ခံဘဲ
စိတ်ညံ့နှိပ်စက်၊ ဝိုးဝါးရှက်လျှင်
ပျက်ခဲ့တေးသံ၊ ဘယ်မူမှန်လိမ့်၊
ထိုသို့သာလျှင်
ကြားနာသူနား၊ စကားမချို
စိတ်လိုမကျ၊ တေးမလှသော်
ငါ့အားနောင်ခါ၊ တေးချိုသာအောင်
ပြင်ပါ သင်ပါ၊ ပန်ကြားပါ၏။
ငါ့ကဗျာများ၊ ဖတ်သောအားဖြင့်
ငါကားပညာ၊ မရှိရာဟု
ကောင်းစွာ နားလည်နိုင်ပါသည်။
အလှမြတ်နိုး၊ ငါရှိခိုး၍
စိုက်ပျိုးလိုက်သော ကဗျာတည်း။

ပိတောက်က ခေါင်းခါခါ
ငုဝါက လည်နွဲ့နွဲ့။
မြတမာ ချူချာနဲ့မှာတော့
ယဲ့ယဲ့သာဘဲ။
ပိတောက်က ရွှေကုံးပိုင်
ငုခိုင်က စိန်ဝါဆွဲ။
တမာခင် သူဆင်ရတာက
မြူစ ပုလဲ။
ပိတောက်က အပြုံးဝေ
ငုရွှေက ရယ်သန် ။
တမာဖြူ ရှက်စနိုးပေမို့
တိုးတိတ်သာနွဲ့။
ပိတောက်က ခပ်စွာစွာ
ငုဝါက ချက်ချာသေး။
မျက်နှာငယ် တမာငုံ့မှာတော့
ကြုံ့ ကြုံ့ကလေး။
ပိတောက်မေ ငုရွှေတို့
မိုးကြိုဖို့ လှချင်းပြိုင်။
တမာငုံ ဂုဏ်ငယ်လေးမှာ
မွှေး ဝံ့ပါနိုင်။
ပြိုင်သာပြိုင်၊ မဖြိုင်ဘူ့ ငွေမိုး။
ပိတောက်ခိုင် ငုခိုင်ရှက်
လှမျက်နှာညိုး။
ကျုံးတော်က ပန်းရွှေကြာ။
ပိတောက်ဝါ မူရာတုံးကို
ပြုံးကြည့်ရယ်ကာ။
မြို့ရိုးကြီး နီတျာ၊
ဘာကိုမှ မှုမထား။
တွေ့အကြုံ မြင်အသိတွေ
ရင့်ဘိတကား။
သည်ရေမှာ သည်ကြာဖူးတို့
ဖူးခဲ့လှ ပါလေပြီ။
သည်မြေမှာ တမာပန်းလဲ
လန်းခဲ့ စီစီ။
ပိတောက်မင်း ဟန်ချီချီ
ချီလေခဲ့ နှစ်များ။
ငုသွေး တဝါဝါလဲ
အခါခါ ဝါလေခဲ့
ရှေးရဲ့ အလား။
ငုပန်းဝါ ဘယ်လိုလှ
ပိတောက်က ဘယ်လိုယဉ်။
တမာငုံ ကြာမုံလဲ
ဘယ်နဲ ရွှင်ရွှင်။
ညှိုးချိန်ကျ ညှိုးမည်ပင်
ကယ်တင်နိုင်ဘဲ။
ခါဖန်ဖန် ညှိုးကြွေဝဲ
ရှေးဆီကလဲ။
မာန်ဝင့်ချိန် ရွှေရင်ကော့
မာန်ပြော့တော့ မျက်နှာအို။
သည်ကမ္ဘာ သည်တရား
များစွ ထိုထို။
နန်းမြို့ရိုး နီညိုညို
ပိုနိုင်ဖို့ ကရုဏာဘဲ။
မောက်သူ မာသူနဲ့
ငြူတစု မသိမ်မွေ့
တွေ့ရစေလဲ။

နောင်ဗိန်နောင် နောင်ဗိန်နောင်
အိုးစည်သံ စိတ်ကိုဆွ
က ကြရအောင်။
အရှေ့က ရိုးမတောင်
ပလောင်နဲ့ ရှမ်း။
ဝေ့ခတ်ကာ ဓားနှစ်လက်နဲ့
သိုင်းကွက်က ဆန်း။
ပတ်ဗေထုံ.…..ပတ်ဗေထုံ
စိန်ဒိုးသံ မိုးယံဟည်း
မြေကြီးက တုန်။
စိတ်ရိုးရွ သွေးကြွခုန်
ဘုံအလှူ လှည့်ပွဲ။
မွေးရပ်မြေ အညာကျေးမှာ
စိန်ဒိုးသံ ထုံသံပေးတော့
ပါးဖွေးအောင် သနပ်ခါးနဲ့
မင်းသား ကိုလူပြောင်ရဲ့
ရွှေရိုးမောင် အကဆန်းကို
လွမ်းမိသည်ဘဲ။

မြန်မာတွေစည်းကမ်းဖောက်လို့၊
ထီးနန်းပျောက်ဖြစ်ပြီ၊
မှီးကွန်းထောက် အသစ်မှီတယ်၊
ညစ်ပလီ လူမျိုး၊
မိပစ်လို့ ဖ ရှောင်သွေသည်၊
ဂွကောင်တွေ ခွေးဖြစ်ပေါ့ဗျိုး။
မြန်မာများကြွားချင်၊
ဓားပြသွင် လူဆိုး၊
ကုလားမြင် သူ့အမေရိုးတော့မလို၊
ခုမြေလျှိုးပုန်းရှောင်၊
မိုက်ပနော် ပြုမဟေးတို့က၊
သူ့ပထွေးတော့ ခွေးသို့မဟောင်။
ပြောရောဟဲ့ရာဇဝင်ပြောင်အောင်၊
စာဇင်တောင် ဦးချလို့၊
ပလူးရ ပြေးကြို့ခါခါ၊
ခွေးသို့ပမာ၊
တွေးမိတိုင်း အရိုးနာသည်၊
အမျိုးပါ ဆဲချင်ပေါ့လေး။ ။

ထီးဖြူရုံ ပြာဿဒ်နှင့်၊
မအပ်သည့်အရာ၊
လဒ် (လော့ဒ်) ဆိုသည့် မိစ္ဆာ၊
ပိတ်ရှာပြီ ဇီဝိ၊
ဘုန်းမတန့် ဘုန်းတန့်ကြံတယ်၊
ဆုံးရုပ်နာမ် သွားတဲ့ ဝီစိ (လားရ ဝီစိ)။
မင်းတု တု၊ ခွေးသေသေ (တယ်)၊
သွေးထွေထွေ ယိုဘိ၊
လဒ် ရန်ကို ဆဒ္ဒန်ဖိ၊
နတ်ဖန်သည့် ဘုန်းတော်၊
ကျွန်းစင်ကာပူတလွှားမှာ၊
ရွှေဓားသွား သက်ရလိမ့်မနော်။
လှေကားဆက် အပေါ်ပေါ်မှာ၊
ထီးဖြူတော် နှစ်လက်ကြောင့်၊
အသက်ထွက်လွယ်စေ၊
ဓားနှစ်ချက်မွှေ၊
လေးလက်ဖြင့် လေးချက်မွှေမယ်၊
ဘေးသက်သေ လက်ငင်းကွယ့်လေး။ ။

အို.. မျက်လုံး
နယ်ဆုံး နယ်စ၊ မမြင်ရသည့်
လောကမြေပြင်၊ ပတ်ဝန်းကျင်ကို
ကြည့်မြင်သမျှ၊ မမြင်ရအောင်
မှောင်ချဆီးတား၊ ဖုံးကွယ်ထားသော်
ဖယ်ရှားလေလော့ ဖယ်လေလော့။
မျက်လုံးတံခါး၊ ချပ်လွှာများကို
ဖွင့်ထား၍သာ၊ မြင်ရပါလည်း
ဘာဆိုဘာမျှ၊ မပီသခဲ့
တိကျကွဲပြား၊ မပြတ်သားဘဲ
ဝိုးဝါးရစ်ထွေး နေခဲ့သည်။
မျက်လွှာကိုပင့်၊ ဖွင့်သာဖွင့်လည်း
မပွင့်မျက်လုံး အမှောင်ဖုံးခဲ့
ကုန်းနှင့်ကျောက်ဆောင်၊ သောင်နှင့်ကမ်းပါး
လမ်းမှား လမ်းမှန်
ကြံဆမဖွေ၊ တွေဝေနေခဲ့။
အို... မျက်လုံး
မှောင်ဖုံးရာမှ၊ အလင်းပြ၍
လမ်းစလှစ်ဖော်
တွေးခေါ်ဆင်ခြင်၊ အသိမြင်ကို
အသင်ပေးလော့ ပေးပါလော့။
မျက်စိထဲတွင်၊ အရိပ်ထင်ရုံ
မြင်သာမြင်ရ၊ မြင်နေရက
ငါ့မှာစိတ်ပျက်၊ ဒေါသထွက်၍
လက်သီးတို့ဖြင့်၊ မျက်လွှာပွင့်အောင်
ခွဲဖွင့် ထိုးဖေါက်လိုက်မိအံ့။
ဪ... ပွင့်မျက်လုံးဖြင့်
နယ်ဆုံးနယ်စ၊ မမြင်ရသည့်
လောကမြေပြင်၊ ပတ်ဝန်းကျင်ကို
သက်ရှင်ရုန်းကန်၊ ကြည့်မြင်ရန်တွက်
ကြိမ်ဖန်များစွာ၊ ကြိုးစားပါလည်း
ငါမာန်မာန၊ မိုးမှောင်ကျ သည်
ဘာမျှ မမြင်နိုင်ပါတကား။

ဟိုတလင်းက မီးထိန်ထိန်၊
သည်တလင်းက မီးထိန်ထိန်။
ကောက်ရိုးအိမ် သီတတန်းဆီက
ညချမ်းခါ နွားအော်ငေါက်ပါလို့
ကောက်ဖြန့်တဲ့ ချိန်။
ပြွေတနွဲ့ရယ်နဲ့
ဆိုဖွဲ့တဲ့ တေးမှိန်မှိန်
ချိုတမြိန် ငြိမ့်တညောင်း။
ကွင်းလဟာ
နှင်းပုဝါ ခြုံထည်အေးသော်လဲ
လှုံနွေးဖွယ် မီးတအူပေါ့
ရေဆူဆူ တယ်ကရားရှယ်နဲ့
နေနားကာ ထိုင်တဖြုတ်သာပ
အလုပ် မြန်မြန်တွင်လို့
မလင်းခင် နှစ်ပြန်ကျအောင်
ကြိမ်ဆကာ အိမ်ခြံပေါက်ကို
တက်ခေါက်လို မောင်း။

လှန်တင်ထားတဲ့ ဆံပင်တွေအောက်က
နဖူးအလှပိုင်ရှင်
မျက်ခုံးက စကားပြောတတ်တယ်
အတုအပသတိပြုရမယ့် မျက်တောင်တွေ
နူးညံ့သိမ်မွေ့သော မျက်လုံးများ
အဝေးကမြင်ရတဲ့ နှာတံလင်းလက်
လေအသက်မှာ ရွှေရွက်နားနဲ့
လည်တိုင်ပေါ်က မေးဖျားထက်
နှစ်လွှာယှက်ပွင့်ချပ် နှုတ်ခမ်းလေးတွေရယ်
အပြုံးတစ်ဝင့် မျက်ဝန်းတစ်ညှို့က
ပန်းတစ်ရာကြွေအောင် ပြုစားသွား
"မင်းနားက ဝဲနေတဲ့လိပ်ပြာတွေကို ခေါက်ပစ်လိုက်တော့"
စိတ်ကူးကယဉ်ယဉ်လေးနဲ့ရူးတယ်
ဘယ်တစ်ဖက်ညာတစ်ဖက်
တန်ခူးနှစ်ရွက်မှာ။ ။

တရားသိပေမယ့်
မှားမိတော့ မဆုတ်သာ။
အနိုင် တင်းလေကတဲ
အိုင်တွင်းမှာထောင်သည့် မြှုံးကိုမှ
ဇွတ်ရုန်းအဝင်မှားချေတဲ့
ငါး၏ပမာ။
အကြွေးထပ်သည်မို့
ပေးဆပ်ရ မကုန်သပြာ
ဘုံတဏှာဘဝ သံသရာတကြော။
နှိပ်စက်သည့်ကံ
ကျိတ်လျက်ကယ် နာနာခံ၍
ကြံသူမှာ ရေတိမ်နစ်တော့မယ်
ချစ်ဝိတက်ဇော။

မခူးချင်စမ်းပါနဲ့
နှစ်ဆန်းခါတော်မီမို့
ဇ​မ္ဗော်ရည်ပြေပြေလိမ်းကာပါ့
ခပ်သိမ်းနယ် စုံစုံသို့
ပွင့်ငုံကို လင့်ကုန်ကြတော့လို့
ခေါင်းကြွကာ ဆာဝေဝေနဲ့
သူလဲလေ လောကီသားလိုပါ့
ကြွားချင်လှ ပေလိမ့်မယ်။
တသိန်တင့်ပါဘိ
တိမ်မြင့်ရီပြာပြာက
ကြည်သာသာ ပင့်လေ အဖျူးတွင်ဖြင့်
တီတာတာ ပွင့်ရွှေဖူးငယ်တို့
လည်ယှက်ကာ ဘယ်ညာလူးလေတော့
သူတို့လို ဘယ်သူမြူးနိုင်ပါ့
ထူးပါဘိတယ်။
တဝါဝါ ဆင်သင်္ကန်းရယ်က
ကမ္ဘာမှာ ဘဝင်ချမ်းစေတဲ့
သာသနာ ရွှင်ရွှင်လန်းအောင်လို့
တမင်မှန်းကာပါ့ သတိဆွယ်
ရည်ရွယ်တော့သလား။
ခူးပါနဲ့ကွယ်
ပွင့်ဖူးမှာ အဝါချယ်၍
မာလာအလယ်မှာ နွှဲချင်တဲ့နှလုံးရယ်ကြောင့်
နှစ်ဆုံးကုန် အတာဝင်သို့
မာန်အင်ကို ဉာဏ်ဆင်မွေးကာပါ့
အရေးအခါ သာမှ
ခမျာမှာ တဂုဏ်ဆန်းရတယ်
ပန်းပိတောက်များ ။

ခိုင်အနန်းငယ်နှင့်၊ ကြိုင်လန်းငယ်ဝတ်ရည်၊
မြိုင်ခန်းငယ်စည်သည်၊ ခါတော်မှီ တာသင်္ကြန်မှာ၊
ရွှေလျှံညှာရင့်ပြောင်းတယ်လေး။
ရှုတိုင်းသာ၊ လင်းပြာသန့်စင်၊ သိုက်မြုံတင်လို့၊
ကျူးရင့်ကြော်ငြာ၊ ရွှေဥဩတို့၊ ဖေါ်နှောကာနှင့်၊
ခရာတဲ့ကျေးငယ်ကို၊ ရွှေချိုင့်ဝယ် သည်မယ်မွေးချင်လှ၊
ဖမ်းပါ့ဖေ ဟန်မနှေးပါနှင့်၊ ပြေးရော့မယ်လေး။

တလုံး နှစ်လုံး သုံးလေးလုံး
ငါးလုံး ခြောက်လုံး ခုနှစ်လုံး
ရှစ်လုံး ကိုးလုံး ဆယ်ကျော်လုံး
ဂျွမ်းထိုးလေပေါ့ မုံ့ဖြူလုံး။
မုံ့လုံးရေပေါ် ဆယ်စို့ နော်
အုန်းသီးခြစ်စို့ တူပျော်ပျော်။
လယ်ပေါ်ကျောင်းသား တို့ကျောင်းသား
ဆွမ်းခံထွက်လို့ လာပြီလား။
မဏ္ဍာပ်နားဆီ ဝင်ခဲ့ပါ
မုံ့လုံးရေပေါ် လောင်းဘို့ရာ။
သင်္ကြန်ချိန်မှာ လှူ​နေ ကျ
ထန်းလျက်ယိုနှင့် ချိုမြမြ။
ရွာတောင်ဖျားက ပိတောက်ဝါ
မမ​လေးတို့ ပန်လိုလာ။
မုံ့လုံးတရာ မလောက်သေး
ဝိုင်းကါလုံးကာ ကူပါ့လေး။
ကြည်စင်အေးတဲ့ သင်္ကြန်ရေ
နှစ်သစ်ကူးမှာ လောင်းကြပေ။
ပျော်လေမစဲ တို့ရပ်ထဲ
အိုးစည်,ဗုံ,နှဲ ညံမစဲ
မုံ့လုံးရေပေါ် လှူတဲ့ပွဲ။

ကျေးဌက်ကလေးတွေ စီရီထ
မြို့ရွာဆီကို ပျံဝဲကြ။
မျောက်နှင့်ကျားက မိတ်ဖွဲ့လာ
ယုန်ဖြူလေးလဲ လိုက်ခဲ့မှာ။
သာယာမြည်​ကြွေး သံအေးအေး
ဥဩဌက်မွန် တွန်ပြီလေး။
ရွှေဖီမွှေးနှင့် ပိတောက်ဝါ
ဥဒေါင်းမလေး ပန်ဆင်လာ။
သာလိကာနှင့် ဌက်ရွှေခဲ
ရွှေလင်းပြာတို့ မောင်နှံတွဲ။
မြို့ထဲရပ်ထဲ ပွဲစည်စည်
တူစုံသွားကြ ချိန်ခါမှီ။
ရွှေအိုးစည်က မည်သံဟီး
နှစ်ကူးသင်္ကြန်ပွဲတော်ကြီး။
လူကြီးမိဖ စုံညီရာ
ရေကန်တော့ပွဲ ဆင်ကြမှာ။
နံ့သာရေ ကြည်ကြည်​မွှေး
ပြည်ခွင်လုံးအေး၊ ပြည်လုံးအေး။ ။

ပိတောက်ဝါရွှေရည်လူး
တန်ခူလသင်္ကြန်ခါ
ထိန်ဝေစွါဖူးပွင့်ဆန်း
လန်းစွင့်ကြိုင်စွာ
ငုခိုင်ဝါ
တုပြိုင်ကာဝါဝါဝင်း
တစ်နှစ်တွင်း
ငုံကင်းကာတစ်ကြိမ်ပွင့်ပေမယ့်
ထုံသင်းဖြာလမ်းတစ်လျှေက်မှာဖြင့်
လျှမ်းတောက်ကာထိန်ဝါလင်း
ပန်းပိတောက်မင်း။ ။

ငါတို့ပြည်သည်
အိုးစည်ဝိုင်းသံ၊ ဒိုးပတ်သံနှင့်။
အလှူ, မသာ၊ မင်္ဂလာတွင်
စာနာမည့်သူ၊ ဟောမည့်သူနှင့်။
တရပ်တရွာ၊ ဧည့်သောင်လာလျှင်
ကွမ်းယာဆေးလိပ်၊ သင်ဖျာလိပ်နှင့်။
ကုသိုလ်ဝေစု၊ ကြေးစည်ထုလျှင်
သာဓုကောင်းစွ၊ နှုတ်ကြည်မြနှင့်။
ကုန်းခင်ဆင်းတက်၊ ခရီးထွက်လျှင်
ထန်းလျက်ဖြူဆုပ်။ ရေတမှုတ်နှင့်။
ခရီးတသောင်း၊ ကိုယ်လက် ညောင်းလျှင်
ထနောင်းပင်ပျို၊ စရပ်အိုနှင့်။
တောင်သူ လှည်းနွား၊ လုပ်ငန်းနားလျှင်
ဘုရားပွဲဈေး၊ ဇာတ်ရုပ်သေးနှင့်။
မောင်းထောင်းဆန်ပြာ၊ ဗိုင်းငင်ကာလျှင်
ချိုသာကြည်အေး၊ ပလွေတေးနှင့်။
သူငယ်အိပ်ဆိတ်၊ ကြက်ဦးသိပ်လျှင်
ညအိပ်ရာဝင်၊ ထုံးပုံပြင်နှင့်။
မောင်မယ်ခွန်းစ၊ ပြီလိုကြလျှင်
ရွှေလသာသာ၊ စကားထာနှင့်။
သက်ရွယ်မိုးချုပ်၊ သွေးလေယုတ်လျှင်
ခြေဆုပ်လက်နယ်၊ ဝတ်ကြီးငယ်နှင့်။
တရပ်တကျေး၊ အနေဝေးလည်း
ဤတေးပျူငှာ၊ ဤမူရာတို့
စိတ်မှာလည်းဝင်၊ ရင်မှာလည်းစွဲ၊ သတိမြဲ၏။
သူပြည်ဌာန၊ သာလေစွဟု
ရုပ်ပြဓာတ်ပုံ၊ မျက်မြင်ကြုံလည်း
တို့ဂုဏ်ကိုစွဲ။ သတိမြဲ၏။
သူတို့ပြည်မှာ၊ တိုးတက်စွာဟု
စာမှာဖတ်ကြား၊ နားမှာလည်းဝင်
ရုပ်ရှင်လည်းရှု၊ ရင်သပ်ပြုလျက်
သာဓုအေးအေး၊ ဆိုမိသေးလည်း
တို့တေး တို့သွင်၊ တို့ဝန်းကျင်ကို
ခင်မင်စိတ်စွဲ၊ သတိမြဲ၏။
ငါ့စိတ်ငါ့နား၊ ငါ့သွေးသားကို
လှည့်ဖြားယိမ်းယိုင်၊ မပြုနိုင်ပြီ
ငါပိုင်မြေမှာ၊ ငါ့ဆွေညာနှင့်
သေရွာအတူ သွားမည်တည်း။

ရွာဦးရှေ့ကျောင်း၊ ပြာသာဒ်ဟောင်း၌
အပျောင်းအယဉ်၊ အထွတ်တင်၍
ဒုရင်အစွန်း၊ သွန်းရရွန်းတို့
တိမ်ပန်းငြိတွယ်၊ တွန့်ခက်နွယ်၏။
ကျောင်းစမုတ်မှ
ကနုတ်ပန်းကြော့၊ ကော့ရရော့သည်
ပျံတော့မည့်နှယ်၊ တွန့်ယှက်သွယ်၏။
ကျောင်းလှေကားရင်း၊ မြေတလင်းမှ
ဆွမ်းဟင်းပို့ရောက်၊ အပျိုပေါက်၏
ဆံထောက်ဆံသေး၊ ကွေးရရွေးသည်
ဆေးရေးရုပ်နှယ်၊ တွန့်လျက်သွယ်၏။
ထုကြီးထည်ကြီး၊ တိုက်တာကြီးနှင့်
မာန်ကြီးမာဆတ်၊ အကဲဆတ်သည်
မြို့ရပ်မှခွာ၊ သည်ကျေးရွာသို့
ရောက်လာခဏ၊ သည်အလှကို
မြင်ရတည့်လျှင်၊ စိတ်ထဲရွှင်မိ
ယဉ်လည်းယဉ်ကျေး၊ အေးလည်းအေး၍
ဆေးရင့်မခြယ်၊ မြတ်နိုးဘွယ်တည့်
အသွယ်အမြိတ်၊ အချိတ်အပျော့
အကော့အပျံ၊ မြန်မာ့ဟန်သည်
နန်းဆံလေသော အလှပါတကား။

လတန်ခူးပေမို့၊ အလှထူးပါဘိ၊ မြမြဖူးရယ်ဘဲ့
ခိုင်ရွှေဝါ။ ။
တကယ်တမ်းသာဖြင့်၊ ဘယ်ပန်းသော် စံမတူဘူ့၊
နန္ဒမူ ဖန်ကူထိပ်မှာလ၊ ပစ္စေကာချွေးတော်
သိပ်ရတယ်၊ ဧရိပ်ဆာယာ။ ။
တနှစ်တွင် သည်တလပေပ၊ တလတွင် တရက်ထဲ၊
ခက်ခဲတဲ့ရက်ဗုဒ္ဓါ၊ ပွင့်ရှာကြာစုံမြိုင်တွင်း။ ။
မြူမင်းလွင်ထန်၊ ကြူ သင်းတာချိန်ယံမတော့၊
ရွှေဝတ်ဆံငုံတံညှောက်ကယ်နှင့်၊ ခါသင်္ကြန်ဂိမှာန်
ရောက်ပြန်တော့၊ သိန်သရေထိန်ဝေလို့ တောက်တဲ့ပြင်၊
လမ်းတလျှောက်သင်းပါဘိ၊ ဆန်းသလောက်မလင်းနိုင်ဘူး၊
ပန်းပိတောက်မင်း။ ။

ထိုနှစ်ဟောင်းတွင်
တောင်းလည်းမပြည့်၊ သီးမမှည့်နှင့်
မဖြည့်ရေအိုး၊ ပန်းခိုင်ညှိုးခဲ့
မပိုးဝန်တာ၊ စားမြိန်စာလည်း
မပါဘဲလျှင်၊ ခရီးနှင်သည်
မရွှင်လန်းသည့် လမ်းအိုတည်း။
ဤနှစ်ဆန်းတွင်
ပန်းကိုဆွတ်ခူး၊ သီးဦးကိုချွေ
သောက်ရေကိုဖြည့်၊ ရိက္ခာပြည့်နှင့်
လှမ်းမည့်ခရီး၊ ပြင်ဆင်ပြီးတည့်
မီးအိမ်လှုပ်ရမ်း၊ လမ်းကိုစမ်း၍
ကြမ်းထမ်းကွေ့ ထောင့်၊ မြွေကင်းမှောင့်နှင့်
အစောင့်မလာ၊ ကြိုမပါလည်း
ငါ့မှာရွှင်လန်း၊ မပင်ပန်းသည်
မျှော်မှန်းချက်လျှင် ဖေါ်ကောင်းတည်း။

မဲမှောင်ဆိတ်ငြိမ်၊ ဤနှောင်အိမ်၏
တင်းတိမ်တံခါး၊ ပိတ်ဆို့များလည်း
ထွားထွားညက်ကျေ၊ ပြုတ်ထွက်လေ၍
မသွေထက်အောက်၊ ငါ့မျက်မှောက်၌
ထွက်ပေါက်ရှင်းရှင်း၊ ဗလာကျင်းသည်
ဟင်းလင်း ပွင့်ခဲ့ ပြီတကား။
ခိုင်ခံ့ချည်နှောင်၊ မလှုပ်အောင်လျှင်
တုပ်နှောင်ကာငြိုး၊ ငါ့လုံ့လကြောင့်
ပိုင်းစသို့ပြောင်း၊ ပျက်ကြွေညောင်းသည်
ထောင်းထောင်း ပြတ်ခဲ့ ပြီတကား။
ကိုယ်ဟန်ကြော့ကြော့၊ ဦးခေါင်းမော့၍
ရင်ကော့ကာမြန်း၊ ငါ့ခြေလှမ်းကား
လွတ်လမ်းပေါ်တွင်၊ မှန်မှန်ပင်တည့်
ကြည်ရွှင်ဖျတ်လတ်၊ လက်ပန်းခတ်၍
မတ်မတ်မားမား၊ တင့်တင့်ထွားသည်
ကြွားကြွား ဝင့်ခဲ့ ပြီတကား။

လာလာလေ လိုက်ခဲ့တော့
တို့စရိုက် တို့ဘာသာ
နှစ်ဆန်းခါ ပိတောက်ကြွားချိန်မို့
ကစားကာ ရေကြည်ကြည်နဲ့
ပီပေသည် မြန်မာမျိုးကိုလ
တိုးဆင့်၍ ချစ်ခဲ့တာ။
…လာဟေ့လာဟေ့
ဘုရားကုန်းက၊ တအုန်းအုန်းနဲ့၊ တရုံးရုံးလာကြ
ဘယ့်နှာပါလိမ့်
ထိန့်လိုက်တဲ့အိုးစည်၊ နှဲကလဲပီသနဲ့
သီသူကသီကြ၊ ကသူက ကလာ
နွားကြီးလဲ ပါသဟေ့
ကြောပေါ်မှာကော်ဇော၊ အမွှေးရောသနပ်ခါး
ချိုဖျားမှာ ပိတောက်ပန်းတွေက
တလျှမ်းလျှမ်း ရွှေအဆင်
နွားစိတ်ထဲ အခဲသားဝင်လိုက်ရ
ရွှင်လိုက်မည့်ဖြစ်ခြင်း။…
ဝဋ်မကင်းသူကိုဖြင့်
လွှတ်ခြင်းမှာ ဝါသနာပါတဲ့
ရွှေမြန်မာ သည်လူမျိုးမှာလ
အကျိုး သည်လိုတူလိုက်ပါ့
ရွှေမဉ္စူ နှုတ်ချိုခန်းရယ်နဲ့
သွန်းလိုက်မိပါ။
…နှစ်သစ် ကူး တဲ့၊ တန်ခူးခါမှာ
ဒါနကတဝေဝေ၊ ရေတွေကတရွှဲရွှဲ
ပျော်ပွဲကတဝင့်ဝင့်၊ ကဲလို့သာဆင့်ရော့
အရွယ်သင့်အရွယ်ငယ်
မြန်မာတွေ ထယ်လိုက်ကြ။
ဘယ်မြေဟာ စေတီပေါမယ်လဲ့
ဘယ်မြေဟာ အပျော်ကျောမယ်လဲ့
စိတ်ဇော မြန်ဗမာမှာဖြင့်
သံသရာ ဂရုထားသူမို့
ပါးလိုက်ကြ ပျော်ပျော်သာ
အခါက နှစ်ဆန်း။
... လကလဲရွှင်လန်း
ရွက်ဟောင်းကျကြွေ၊ ရွက်သစ်ကယ်ဝေ
လေပြေ ဖြန်းပြန်တော့
လွမ်းစရာပေါ့။
ဥဩငယ်သာ
ပင်မြင့်မှာ သံဝါဝါနဲ့
သင်္ကြန်ခါ သူကညှင်းလေတော့
မလေးမောင် သည်ရင်တွင်းဆီသို့
သီချင်း သူဝင်လာ၍
ဖြူစင်စွာ ဂူဆင်၍သာပါ့
အောင်းမေ့ရွှင်လန်း။

ဇလပ်ကယ်စုံ
ကြခတ်ရုံ ရှိုအတွင်းဆီက
ငိုချင်းသည် အမူကြွယ်သို့
ကူတယ်ရွှေချိုး။
တိုက်စမ်းပါ့ဆို
ချစ်တေး မြူမချိုနှင့်
မုဆိုးပျို သူညွှတ်ကွင်းမှာ
ဆင်းမိမည်စိုး။

ငုပန်း စိန်ပန်း၊ ပျဉ်းမပန်းနှင့်
ပန်းပိတောက်မင်း၊ ပျံ့ပျံ့သင်းတို့
ရောင်ဆင်းလှလှ၊ သဘာဝလျင်
ခြယ်သ,ဆင်ကာ၊ ပင်လုံးဖြာအောင်
ဝေဆာဖူးပွင့်
ရှုမောတင့်စေသည် တကား။
ကင်မွန်းတရော်၊ သန့်သန့်ဖျော်၍
‘ချေးညှော်ကင်းစေ’၊ ခေါင်းလျှော်ရေကို
ပေးဝေဒါန၊ အရပ်မျှ၏။
ပြုံးလဲ့ ကြည်ရွှင်၊ မောင်နှင့် ခင်တို့
သာညင်နုညက်၊ သပြေခက်နှင့်
ရေပက်ကြရင်း
‘ဘေ ရန်ကင်းစေ၊ ကျန်းမာစေ”ဟု
ဆုချွေတုံ့ လှဲ့၊ ခွန်းသွယ်ဖွဲ့၏။
ရွာဦးကျောင်းဝယ်၊ စုပေါင်းအလှူ
တရားယူလျက်၊ ကြည်ဖြူဒါန
သာဓုမျှချေ၊ စည်ဗြောဝေနှင့်။
ဗြောစည်တီးခေါက်၊ အလှူနောက်ဝယ်
ပိတောက်ပင်ရိပ်၊ ဝိုင်းဖွဲ့ကြိတ်၍
တိုးတိတ်တိုင်ပင်၊ ဟန်ရေးပြင်သည်
လုလင်ငယ်သွေး၊ လုံမလေးတို့။
အိုးစည်ဒိုးပတ်၊ ပဲ့တင်ထပ်မျှ
တီးခတ်စလျှင်၊ မောင်လုလင်နှင့်
ပျိုစင်လုံမ၊ အရွယ်လှတို့
က, ကြိုးညီညီ၊ တေးပြိုင်သီကာ
ကိုယ်စီဆင်မြန်း၊ အပြုံးပန်းနှင့်
ရွှင်လန်းခြိမ့်သဲ၊ အပြိုင်ကြဲသည်
မောဘဲ မမောနိုင် တကား။
မြန်မာ့နှစ်ကူး၊ အသွင်ထူးလျက်
ကြည်နူးချမ်းမြေ့၊ ထုံးဓလေ့ က
သိမ်မွေ့ ယဉ်ကျေး လှတကား။

သင်္ကြန်တော် ခါတန်ခူးမို့
တိမ်ဦးက သံဝါဝါ
မိုးဖြောက်ဖြောက်ရွာ။
ကိုယ်တို့ဆီမှာ၊ ရွာပါစမေး။
မရွာလျှင် ရွှေလွန်ပွဲကို
နွဲလိုက်ပါလေး။
ငွေမိုးရေ ချိုချိုသောက်လို့
ပိတောက်က ပင်ပေါ်မှာ
ဝင်းထိန်လို့ ဝါ။
ကိုယ်တို့ဆီမှာ၊ ဝါပါစမေး။
မဝါလျှင် ရွှေတွေပိန်းအောင်
လိမ်းလိုက်ပါ့လေး။
ပိတောက်တွေ ရွှေဝါလူးတော့
ရွာဦးက ညံစာစာ
မောင်း ဗုံက သာ။
ကိုယ်တို့ဆီမှာ၊ သာပါစမေး။
မသာလျှင် ဗုံသမားကို
အားကူပါလေး။
ငွေမိုးရေ ချိုချိုသောက်လို
ပိတောက် ရွှေမျက်နှာ
မောင်း ဗုံက သာ။
ကိုယ်တို့ဆီမှာ၊ မာပါစမေး။
မောင်မာအောင် စေတီဦးက
မယ်မာအောင် စေတီဦးက
နှစ်ကူးချိန် တာရေသွန်း
လွမ်းပါ့မယ်လေး။

ဘုရား ရှေ့ဝယ်
အငွေ့ လှိုင်လှိုင်
နံ့ကြိုင်ကြိုင်ဖြင့်
တတိုင်ဆီမီး
ထိန်ထိန်ညီးတည့်။
သူ့အလျှံမှ
တဖန်ကူးဘိ
သူငါညှိလည်း
မသိလျော့ရာ
ထိန်မြဲသာတည့်။

ဘဝလမ်းဝယ်
သိကျွမ်းခင်မင်၊ တွေ့မြင်ဆုံစည်း
ရင်းနှီးချစ်ကြည်၊ သွားမည်လက်တွဲ
တူတူဘဲလျှင်၊ စိတ်ထဲရည်စူး
ကြည်ရွှင်မြူးလျက်၊ ခေါ်ထူးမေးပြော
ရယ်တမောတည့်၊ ဘယ်သောခါမှ
စခန်းလှသို့၊ ရောက်ရမည်နော်
မသိသော်လည်း၊ ရွှင်ပျော်စိတ်ဝမ်း
တူလျှင်လှမ်းသည်
သည်လမ်း ဘဝဆီမှာတည်း။
ဘဝကွေ့ဝယ်
ပျော်မွေ့ကြည်သာ၊ သွားလေရာက
နှစ်ဖြာလမ်းခွဲ၊ ရောက်မလွဲတည့်
သူလဲဟိုဆီ၊ တပ်ဦးချီ၍၊
သည်ဆီငါလှမ်း၊ ဆက်၍မြန်းသော်
စိတ်ဝမ်းကြေကွဲ၊ တကိုယ်ထဲလျှင်
လှိုက်လှဲပူတွေ့၊ ချိုမမြေ့သည်
အကွေ့ ဘဝဆီမှာတည်း။
သို့ဖြစ်သည်ကြောင့်
ချစ်ကြည်မြတ်လေး၊ ဆွေအထွေးငယ်
မဝေးလှသည့်၊ ဘဝတိုတို
လမ်းတခို၌
လျှပ်လိုခဏ၊ တွေ့ကြရခိုက်
မေတ္တာ့မဏ္ဍိုင်၊ တူစိုက်ပြိုင်စို့
တတ်နိုင်သမျှ၊ ချစ်ကြပါစို့
ဘဝလမ်းတာ၊ တိုတောင်းစွာကို
သာယာသမှု၊ ငါတို့ပြုစို့
ညစ်ကျုမတင်၊ စိတ်ဖြူစင်ဖြင့်
များရှင်လူသူ၊ ငါတို့ကူစို့
နိဗ္ဗူမြတ်နန်း၊ ခေမာကမ်းသို့
တက်လမ်းပြညွှန်၊ ခရီးမွန်ဝယ်
အားသွန်ကြိုးစား၊ ရောက်လိုအားနှင့်
တရားရှာဖွေ မွေ့ပါစို့။ ။

ကြည်ကြည်လင်လင်၊ ရေကိုမြင်လျက်၊
ရေတွင်ဆိပ်ခိုး၊ ပါလေနိုးနှင့်၊
စိုးရွံ့မသောက်သာပြီတကား။
သန့်သန့်စင်စင်၊ လေကိုခင်လျက်၊
လေတွင်ဆိပ်ခိုး၊ ပါလေနိုးနှင့်၊
စိုးရွံ့မရှိုက်သာပြီတကား။
ရွမ်းမှည့်ရွှင်ရွှင်၊ သစ်သီးမြင်လျက်၊
သူ့တွင်ဆိပ်ခိုး၊ ပါလေနိုးနှင့်၊
စိုးရွံ့မစားသာပြီတကား။
ဖြူဖွေးလွင်လွင်၊ စပယ်မြင်လျက်၊
သူ့တွင်ဆိပ်ခိုး၊ ပါလေနိုးနှင့်၊
စိုးရွံ့မနမ်းသာပြီတကား။
အော် … လက်နက်ချင်းပြိုင်၊ ဂုဏ်ချင်းဆိုင်ကြ၊
နိုင်ငံကြီးသား၊ ထိုသူများက၊
စွမ်းအားရှိတိုင်း၊ အဆိပ်မှိုင်းနှင့်၊
ရှစ်တိုင်းကိုလွှမ်း၊ ဖောက်ခွဲစမ်း၍၊
ယမ်းငွေ့ယှက်ဖြာ၊ ဤကမ္ဘာဝယ်၊
အရာခပ်သိမ်း၊ ဆိပ်ငွေ့လိမ်းခဲ့၊
မတိမ်းရှောင်တတ်၊ ရွံ့စိတ်ဓာတ်နှင့်၊
မပြတ်သံသယဝင်သည်တကား။

သည်တန်ခူးဝယ်
နှစ်ဦးရွှေညှာ၊ ပိတောက်ဝါနှင့်
နီတျာလန်းဆန်း၊ စိန်ပွင့်ပန်းလျှင်
ပင်နန်း ပြိုင်ဆိုင် ဝေတော့မည်။
အနီ အဝါ၊ ပန်းနှစ်ဖြာလျှင်
ရာသီတူပွင့်၊ ဂုဏ်ရည်မြင့်လည်း
ခူးခွင့်ကြုံသူ၊ လုယက်ချူမို့
မကြူဝံ့သာ၊ ချိန်မကြာဘဲ
ပင်ပါ ညှိုးလေရရှာသည်။
လှဂုဏ်ကိုးသည့်
နှစ်မျိုးမာလာ၊ နီအဝါလျှင်
တခါတနှစ်၊ တရက်သစ်ဝယ်
တဖြစ်ပြောင်းလဲ၊ မှန်မလွဲတည့်
ထူးကဲမလှ၊ ထင်ကြရမည့်
စိမ်းမြညိုရွက်၊ ပင်အထက်မှ
ရွက်ပန်းသွေး၊ ပန်းချီရေးသို့
ထင်တွေးစိတ်ချင့်၊ ကုတ်ကိုပွင့်မူ
ကြွားဝင့်မရှိ၊ တည်ငြိမ်ဘိ၏
မရှိအလှ ၊ထင်ကြရ၍
ဘဝသူ့မှာ၊ ရန်ဘေးကွာမို့
အတာကုန်ကျူး၊ လတန်ခူးဝယ်
ရွှင်မြူးရှည်ကြာ၊ ပျော်လိမ့်တကား။

မခိုင်တဲ့လေဘူ့.---
ယိုင်နဲ့ကာ ပြိုမလိုနှင့်
အရီးချို အိမ်ဆိုင်လေးကိုလ
ပြေးမြင်မိ တပေါင်းနွေ။
ရွာဘုရားမှာပေါ့
ရွာသားတွေ သဘင်ဟန်သို့
ဗျာပါဆံ တဆုပ်တခဲငယ်နှင့်
ရွာပွဲမှာ ကိုယ်တိုင်ကူကြတော့
ပန်းစက္ကူ ဆံညှပ်ဆံထိုးငဲ့ပြင်
ဖီးသင်စရာ ဘီးရင်ထိုးတွေတို့
မျိုးစုံအောင် ဆိုင်မှာဝယ်ကြ
ပေါ့လိပ်ကယ် ထွာတညိုနှင့်
အရီးချို ဖူးပြင်ထက်မှာ
ချွေးကွက်လို့နေ။
သည်အတွင်းမှာတဲ့
ဆီပုလင်း ကိုင်ကာဝင်သည့်
ကိုရင်ရှိန် လူပျိုသိုးဟာက
ရနိုးမယ် ထင်ခြေနှင့်
ကျင်ရွှေကို ကြာဟန်နှင့်မဲ‌လေတုန်း
ပုဏ္ဏကွယ် လှောင်ချိုင့်ထဲဆီက
ရွှေခဲမောင် သူပလီ၍
လာချေပြီ ကိုကျန်ရစ်ရယ်လို့
ကြွေးဟစ် စာစာဆိုလိုက်ချည့်
ရွာအပျို ကရမက်တုံးငယ်တို့
ဆိုင်တုန်အောင် - တစုတရုံးသာပ
“အုံး”ရယ်ကြ သဟောက်သဟေ-
မထောက်ချေရန်ကော့ တဖက်လူအား။
သည်အဖြစ်တွေက
ဆယ်နှစ်ကျော် ဟိုတချိန်ပေါ့
ရင်မငြိမ် ရွာကိုလွမ်းသည်မို့
တလောဆီ ရွာဘက်လှမ်းစဉ်က
အံ့မခန်း မယုံစဖွယ်တည့်
ရွာလယ်မှာ အိမ်ဆိုင်ပျောက်ပါ၍
“ကျုံ့ဝင့်ရင်” ဘုံဆိုင်ဆောက်ချေသတဲ့
သောက်ယစ်ကာ ရွာလူပျိုတို့
တဟိုဟို ဟစ်သီချင်းတွေနှင့်
နီအဝါ သန်ရာငြင်းလေကြ
ဪ….ရင်တွင်းမှာ ဘာလိုလိုတည့်
အရီးချို အိမ်ဆိုင်လေးကိုလ
မြင်ယောင်ယောင် ထင်တရေးငယ်နှင့်
ဆွေးမြေ့မိ တကာ။

အလှထူးပါဘိ
မြဖူးပြာအငုံနဲ့
လွှာရုံမှာ ညှာစုံကျင်းရော့ထင့်
ဖြူဝင်းငွေမှုန်လွှာတို့
လေယူရာရနံ့ညင်း
သင်းပျံ့ခဲ့ သူ့ခြံမှာ။
ငါ့ခြံကြည့်ပြန်တော့
မချိပူပွေဖြာခဲ့
မြေပြာမှာ နေစာမတင့်နိုင်ဘု့
ကြည်စရာ နီဝါတွေလည်းမပွင့်လေတော့
စိမ်းရင့်ရောင် နွယ်ချုံဖုတ်တွေက
ရှုပ်‌ထွေးကာ လိပ်ခွေယှက်
အားပျက်စရာ။
သူ့စခန်း
သာဆန်းရဂုံသွင်မို့
ငါလှမ်းကာခိုဝင်လို့
ပြာငွေစင်ကြိုင်ပျံ့ရှာပါတဲ့
ပွင့်ငုံဆင် ပင်တွေကြားမှာလ
လျှောက်သွားကာပျော်လိုလှပါဘိ
မြရောင်စို သည်မြက်ခင်းရယ်နဲ့
ညင်းလေခိုသစ်ရိပ်ညိုမှာဖြင့်
လျောင်းအိပ်လို့ တကိုယ်သာ
ရွှင်ပါချင့်စိတ်ထဲ။
သို့လဲလေ
မသင့်လျော်ပေဘု့
ငါ့ခြံမြေဥယျာဉ်နန်းဟာလဲ
လှလေသည် သာစခန်းပေပေါ့
စိတ်ပန်းကိုသည်လိုဖြေလို့
ကျက်သရေတက်နေဝင့်အောင်လ
ငါ့ခြံမြေ အခြေမြှင့်ချင်ငဲ့
သူ့မြေမှာ ဖြူပြာပွင့်ရင်ဖြင့်
ငါ့မြေမှာ နီဝါတင့်ရမပေါ့
အခွင့်အခါမျှော်လို့
ဥယျာဉ်တော် သာယာရေးကိုလ
ရှု‌မြင်မျှော် ခါခါတွေးပါလို့
မနှေးပင် အားအင်ထုတ်လို့ရယ်
ပေါင်းနှုတ်ဖို့ခဲ။

ဇင်ယော်လေးတွေက
ဟစ်ကြွေးကာ အကြေစုန်တော့
လေဟုန်မှာ သူတို့နဲသာပ
ပျံဝဲလို့ လိုက်ချင်တယ်။
တာ မလှမ်းချေဘူ့
အုန်းထန်းပေ မြူပြာပြာနဲ့
ချစ်သူ့ ရွာ ပျော်ပုံသစ်မှာ
ဆင်း နေရစ်မယ်။
ကိန်းမဖွယ် လိုရာမဖြစ်သည်ကြောင့်
တဘိန်းလယ် ကိုယ်သာချစ်သူက
ပြစ်ယူကာ ကြိုမထောက်ယင်ဖြင့်
တယောက်ကယ့် ယောင်လယ်လယ်
တွယ်ရာမဲ့ ရှိချေမလား။
လိုက်ချင်စမ်းသော်လဲ
ဇာတ်လမ်း ဆင်မပြေ၍
တဝေဝေ မျက်ရည်စတွေနဲ့
မျှော်ရုံသာ မျှော်ကာ တ တော့မယ်
ဘဝဒဏ် စီရင်ချက်ကယ်ကြောင့်
တယောက်သူ ရင်နာလျက်ရယ်နဲ့
သံယောဇဉ် နှောင်မျှင်ရှက်သူ့ထံ
(ဇင်ယော်ရယ်) လွမ်းလက်ဆောင်ပါး။

နေကိုကြည့်၍
ရေးမိလေရာ၊ ငါ့ကဗျာသည်
ရောင်ဝါ ရွှန်းလင်း ပါသတည်း။
လကိုကြည့်၍
ရေးမိလေရာ၊ ငါ့ကဗျာသည်
ကြည်သာ အေးမြ ပါသတည်း။
တိမ်ကိုကြည့်၍
ရေးမိလေရာ၊ ငါ့ကဗျာသည်
စဉ်သာ ရွေ့လျား နေသတည်း။
တောင်ကိုကြည့်၍
ရေးမိလေရာ၊ ငါ့ကဗျာသည်
လွန်စွာ ခန့်ညားပါသတည်း။
တောကိုကြည့်၍
ရေးမိလေရာ၊ ငါ့ကဗျာသည်
ဝေဆာ စိမ်းလန်း ပါသတည်း။
စမ်းကိုကြည့်၍
ရေးမိလေရာ၊ ငါ့ကဗျာသည်
သာယာ ငြိမ့်ညောင်း ပါသတည်း။
ပန်းကိုကြည့်၍
ရေးမိလေရာ၊ ငါ့ကဗျာသည်
နံ့သာပေါင်းစုံ မွှေးသတည်း။
မုန်းသူကိုကြည့်၊ စိတ်အသိနှင့်
ရေးမိရေးရာ၊ ငါ့ကဗျာမူ
ဘဇာ အသို့ရှိအံ့နည်း။
